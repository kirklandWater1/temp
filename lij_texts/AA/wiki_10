{"id": "30043", "revid": "12052", "url": "https://lij.wikipedia.org/wiki?curid=30043", "title": "G\u00eaxa da Sant\u00ecscima Conce\u00e7i\u00f3n (Z\u00eana)", "text": "A g\u00eaxa da Sant\u00ecscima Conce\u00e7i\u00f3n, conosci\u00fba c\u00f3mme g\u00eaxa di Capu\u00e7\u00ecn \u00f2 santo\u00e2io do P\u00e0ddre S\u00e0nto asc\u00ec, a l'\u00e9 'n sc\u00eeto s\u00e2cro cat\u00f2lico de Z\u00eana, into quart\u00ea de Castel\u00e9tto. Con l'ar\u00e9nte conv\u00e9nto, a l'\u00e9 a s\u00eade da c\u00f9ria da prov\u00ecnsa l\u00ecgure de l'\u00f3rdine di fr\u00e0tti mino\u00ee capu\u00e7\u00ecn.\nA g\u00eaxa a s'av\u00e0nsa in sce 'na cias\u00e9tta a l'incr\u00f4xo tra a Str\u00e0dda de Agost\u00ecn Bert\u00e2ni e a Str\u00e0dda de Gofr\u00eado Mam\u00eali, p\u00f6co l\u00f3nxi da Ci\u00e0ssa Corv\u00e9tto e da-ar\u00e9nte a-a Vil\u00e9tta Den\u00e9igro, inte 'n sc\u00eeto che, a desp\u00e6to da prof\u00f3nda urbaniza\u00e7i\u00f3n di ter\u00e9n d'in g\u00eeo into c\u00f3rso do s\u00e9colo XIX, o l'\u00e0 conserv\u00f2u l'\u00f2rigin\u00e2le p\u00e2xe e tranquilit\u00e6 ch\u00f2-u carateriz\u00e2van.\nSt\u00f6ia.\nA costru\u00e7i\u00f3n de sta g\u00eaxa chi a l'\u00e9 st\u00e6ta inandi\u00e2 apr\u00eauvo a 'n v\u00f4to f\u00e6to da-a popola\u00e7i\u00f3n a-a V\u00e8rgine inte l'\u00f2cax\u00f3n de 'na gr\u00e2ve p\u00e8sta ch'a l'\u00e0iva corp\u00eeo a \u00e7it\u00e6 inte l'\u00e0nno 1579 \u00f2 into 1580. Pe dindav\u00e9i, inte qu\u00e9lli \u00e0nni gh'\u00eaa za 'n t\u00e9npio dedic\u00f2u da p\u00f6co in sa a l'Inmacol\u00e2, \u00f6 s\u00e6 'n'art\u00e2 da n\u00eauva g\u00eaxa de S\u00e0n P\u00ea in B\u00e0nchi, ma a l'\u00eaa scciupp\u00e2 'na rat\u00e8lla teol\u00f2gica in sci\u00f4 f\u00e6to chi-\u00e2 d\u00e9dica de 'na s\u00f4la art\u00e2, ciuf\u00eeto che de 'n cazam\u00e9nto intr\u00eago, a fo\u00eese ab\u00e0sta pe \u00f6nor\u00e2 o v\u00f4to. In sci\u00e2 f\u00ecn, o Sen\u00e2to da Rep\u00f9brica, de m\u00f2ddo \"d'\u00ease seg\u00fbi\", o l'\u00e0 ordin\u00f2u a realiza\u00e7i\u00f3n de 'n n\u00eauvo sc\u00eeto s\u00e2cro. S'\u00e9 d\u00f3nca comens\u00f2u a rach\u00e9ugge de dona\u00e7io\u00ecn tra i \u00e7it\u00e9n, a-e qu\u00e6 l'\u00e9 da az\u00f3nze 'n contrib\u00fbto do gov\u00e8rno pe m\u00eazo do b\u00e0nco de S\u00e0n Z\u00f3rzo e di susc\u00ecdi m\u00ecssi ins\u00e9mme da 'n \u00e7\u00e8rto pr\u00e6 Agost\u00ecn, capu\u00e7\u00ecn de Vintim\u00ecggia, che per\u00f2 o l'\u00e9 m\u00f2rto into 1585, s\u00e9nsa av\u00e9i v\u00ecsto a g\u00eaxa termin\u00e2. \nCosc\u00ec, a-i 20 de zen\u00e2 do 1591 (\u00f2p\u00fb, m\u00eano probabilm\u00e9nte, za into 1586, seg\u00f3ndo di \u00e2tri scr\u00eeti) l'\u00e9 st\u00e6ta deliber\u00e2 a realiza\u00e7i\u00f3n do cazam\u00e9nto e, a-i 11 de frev\u00e2 do 1593, l'\u00e9 st\u00e6to d\u00f3nca acat\u00f2u o ter\u00e9n d\u00f3nde costro\u00ee o n\u00eauva g\u00eaxa. A-i 21 de m\u00e0rso de qu\u00e9llo \u00e0nno, into sc\u00eeto da fut\u00fbra costru\u00e7i\u00f3n, gh'\u00e9 st\u00e6ta ti\u00e2 sci\u00f9 'na cr\u00f4xe pe indic\u00e2 o dom\u00ecnio div\u00ecn in sce qu\u00e9llo sc\u00eeto, m\u00e9ntre a \u00e7eim\u00f2nia da p\u00f6sa da pr\u00ecmma pr\u00eea a s'\u00e9 tegn\u00fba a-i 20 de m\u00e0zzo, a-a prez\u00e9nsa de l'ar\u00e7iv\u00e9scovo de Z\u00eana Lusci\u00e0ndro \u00c7enturi\u00f3n. A pr\u00ecmma p\u00e0rte di trav\u00e0ggi a l'\u00e9 st\u00e6ta termin\u00e2 into 1596, qu\u00e0nde, a-o pr\u00ecmmo de nov\u00e9nbre, gh'\u00e9 st\u00e6ta d\u00eeta a pr\u00ecmma m\u00e9ssa. Into sc\u00eeto da n\u00eauva g\u00eaxa, ins\u00e9mme a-a qu\u00e6 l'\u00e9 st\u00e6to ti\u00f2u sci\u00f9 o conv\u00e9nto da-ar\u00e9nte, l'\u00e9 prob\u00e0bile ch'a ghe s\u00e9gge st\u00e6ta 'na t\u00f4re, ciam\u00e2 di L\u00f9coi da-o v\u00eagio n\u00f3mme da z\u00f6na e minson\u00e2 da l'Agost\u00ecn Giustini\u00e0n inti s\u00f2 an\u00e2li. D'ancheu, sto n\u00f3mme chi o l'\u00e9 arest\u00f2u pe indic\u00e2 'na str\u00e0dda do sest\u00ea da Mad\u00e6nn-a, scib\u00e9n che l'\u00f2r\u00ecgine do top\u00f2nimo a l'\u00e9 a m\u00e6xima. Inte l'arv\u00ee do 1598, \u00e0n f\u00e6to stram\u00fbo into n\u00eauvo conv\u00e9nto a ci\u00f9 p\u00e0rte di fr\u00e0tti che pr\u00ecmma st\u00e2van inte qu\u00e9llo de S\u00e0n B\u00e0rnaba, ci\u00f9 pic\u00ecn, co-o conv\u00e9nto da Sant\u00ecscima Conce\u00e7i\u00f3n che a l'\u00e9poca o ne \u00f2spit\u00e2va ci\u00f9 de quatro\u00e7\u00e9nto.\nApr\u00eauvo a-o f\u00e6to ch'a l'\u00eaa 'na strut\u00fba destin\u00e2 a-i capu\u00e7\u00ecn, e s\u00f2 f\u00f3rme \u00eaan do t\u00f9tto s\u00e9nsa frex\u00e9tti \u00f2 decora\u00e7io\u00ecn particol\u00e6, t\u00e0nto che a-a s\u00f2 realiza\u00e7i\u00f3n i ar\u00eadi \u00eaan s\u00f4lo de l\u00e9gno; co-o c\u00e0li\u00e7e da m\u00e9ssa che, dov\u00e9ndo contegn\u00ee o s\u00e0ngoe do Segn\u00f4, o l'\u00eaa l'\u00f9nico \u00f2g\u00e8tto d'\u00f6o. Tra o 1613 e o 1616, into conv\u00e9nto gh'\u00e9 st\u00e6to \u00f2spit\u00f2u S\u00e0n Lo\u00e9nso da Br\u00ecndixi e, a-i 19 d'\u00f2t\u00f4bre do 1620, s'\u00e9 tegn\u00fba a sol\u00e9nne celebra\u00e7i\u00f3n de l'ar\u00e7iv\u00e9scovo Dom\u00e9nego Dam\u00e6n co-a consacra\u00e7i\u00f3n do cazam\u00e9nto. A \u00f2gni m\u00f2ddo, i fr\u00e0tti parte\u00e7ip\u00e2van in m\u00f2ddo at\u00eevo a-a v\u00ectta econ\u00f2mica de \u00e7it\u00e6, arv\u00ecndo 'na pr\u00f2pia spe\u00e7i\u00e0ia, unn-a de bibliot\u00eache ci\u00f9 inport\u00e0nti do p\u00f2sto e 'n fi\u00e2d\u00f4 pi-\u00e2 l\u00e0nn-a, avi\u00f2u inte l'\u00e0nno 1635.\nGr\u00e0\u00e7ie a-i go\u00e2gni che ariv\u00e2van da ste ativit\u00e6 chi e a v\u00e0rie dona\u00e7io\u00ecn, into c\u00f3rso di s\u00e9coli a g\u00eaxa di capu\u00e7\u00ecn a l'\u00e9 st\u00e6ta apar\u00e2 da 'n gr\u00e0n n\u00f9mero de \u00f2pere di ci\u00f9 avox\u00e6 art\u00ecsti zen\u00e9ixi, tra i qu\u00e6 se peu o aregord\u00e2 o Ben\u00e0rdo Str\u00f2ssi, ch'o l'\u00eaa intr\u00f2u pr\u00f2pio inte l'\u00f3rdine di capu\u00e7\u00ecn. Pe de ci\u00f9, a g\u00eaxa da Sant\u00ecscima Conce\u00e7i\u00f3n a l'\u00eaa divent\u00e2 un di sc\u00eeti ci\u00f9 aprex\u00e6 pe-i int\u00e6ri di pr\u00f2ppi c\u00e2i da p\u00e0rte di n\u00f2bili zen\u00e9ixi, t\u00e0nto che, de s\u00f3tta a-o c\u00f6o, co-ina dona\u00e7i\u00f3n da fam\u00ecggia Giustini\u00e0nn-a into 1669, a l'\u00e9 st\u00e6ta realiz\u00e2 a gr\u00e0nde cr\u00ecpta-cap\u00e9lla ch'a cont\u00eagne v\u00e0rie de numer\u00f4ze t\u00f3nbe spantegh\u00e6 pi-\u00e2 g\u00eaxa, tra e qu\u00e6 se reg\u00f3rda qu\u00e9lla do gr\u00e0nde po\u00eata zen\u00e9ize Mart\u00ecn Pi\u00e0ggio.\nD\u00f2ppo l'anesci\u00f3n da Rep\u00f9brica L\u00ecgure a-o Pr\u00ecmmo Inp\u00earo fran\u00e7\u00e9ize, o conv\u00e9nto o l'\u00e9 st\u00e6to ser\u00f2u da-o gov\u00e8rno napoli\u00f2nico inte l'\u00e0nno 1810 ma, za a-i 16 de m\u00e0zzo do 1815, o l'\u00e0 av\u00e8rto t\u00f3rna. Into 1840 a g\u00eaxa a l'\u00e9 st\u00e6ta alarg\u00e2, s\u00e9nsa per\u00f2 cangi\u00e2 a s\u00f2 strut\u00fba \u00f2rigin\u00e2le. Into 1842, apr\u00eauvo a 'n'ordin\u00e0nsa do 1835 ch'a viet\u00e2va i int\u00e6ri di m\u00f2rti dr\u00e9nto a-e g\u00eaxe, l'\u00e9 st\u00e6to ti\u00f2u sci\u00f9 l'\u00f6t\u00f6io l\u00f3ngo o fi\u00e0nco de pon\u00e9nte do sagr\u00f2u da g\u00eaxa. Into c\u00f3rso do s\u00e9colo XIX o conv\u00e9nto da Sant\u00ecscima Conce\u00e7i\u00f3n o l'\u00e9 st\u00e6to, pe squ\u00e6xi quarant'\u00e0nni, l'abita\u00e7i\u00f3n do Fran\u00e7\u00e9sco M\u00e0ia da Canpor\u00f3sso, f\u00e6to s\u00e0nto into 1962 e ch'o l'\u00e9 m\u00f2rto chi a-i 17 de set\u00e9nbre do 1866. Apr\u00eauvo a-e n\u00eauve l\u00e9zze in sc\u00ee b\u00eani da G\u00eaxa eman\u00e6 da-i Sav\u00f6ia inte qu\u00e9llo \u00e0nno, i fr\u00e0tti \u00e0n dov\u00fbo f\u00e2 stram\u00fbo da 'n'\u00e2tra p\u00e0rte, co-a g\u00eaxa ch'a l'\u00e9 pas\u00e2 a-o c\u00eago diocez\u00e0n e o conv\u00e9nto ch'o l'\u00e9 st\u00e6to riadat\u00f2u a sch\u00eaua p\u00f9blica. A \u00f2gni m\u00f2ddo, a part\u00ee da-o 1904 i capu\u00e7\u00ecn \u00e0n comens\u00f2u a ritorn\u00e2 inta s\u00f2 g\u00eaxa, \u00f2cup\u00e0ndo t\u00f3rna 'na p\u00e0rte do conv\u00e9nto (inte l'\u00e2tra \u00f2rm\u00e2i ghe stav\u00e2 qu\u00e9llo che d'ancheu o l'\u00e9 o Lic\u00eao S\u00e0ndro Pert\u00eeni), riadat\u00f2u inte l'\u00e0nno 1937. Da-o 1934 a-o 1955, into conv\u00e9nto gh'\u00e9 st\u00e6ta a s\u00eade da c\u00f9ria da prov\u00ecnsa l\u00ecgure di capu\u00e7\u00ecn, p\u00f6i stramu\u00e2 into conv\u00e9nto de S\u00e0nta Cat\u00e6n de Port\u00f6ia e, in sci\u00e2 f\u00ecn, torn\u00e2 chi a part\u00ee da-o 1966. Pe fort\u00f9nn-a o conv\u00e9nto o no l'\u00e0 pat\u00eeo di gr\u00f2sci d\u00e0nni inti bonbardam\u00e9nti a\u00e9rei da Seg\u00f3nda Go\u00e6ra Mondi\u00e2le, a \u00f2gni m\u00f2ddo e-esploxo\u00ecn \u00e0n caxon\u00f2u a distru\u00e7i\u00f3n da ci\u00f9 p\u00e0rte de vedr\u00e2te, sostito\u00eee inti \u00e0nni a vegn\u00ee.\nApr\u00eauvo a-a diciara\u00e7i\u00f3n de santit\u00e6 do Fran\u00e7\u00e9sco M\u00e0ia da Canpor\u00f3sso da p\u00e0rte do p\u00e0ppa Z\u00e2ne XXIII, f\u00e6ta inte l'\u00e0nno 1962, a g\u00eaxa a l'\u00e9 st\u00e6ta elev\u00e2 a santo\u00e2io, conosci\u00fbo co-o n\u00f3mme de \"Santo\u00e2io do P\u00e0ddre S\u00e0nto\" p\u00f2-u nomi\u00e2gio co-o qu\u00e6 o l'\u00e9 conosci\u00fbo o fr\u00e0tte capu\u00e7\u00ecn. Dr\u00e9nto a-a g\u00eaxa, esp\u00f2sto a-a venera\u00e7i\u00f3n di fed\u00eali, gh'\u00e9 def\u00e6ti conserv\u00f2u o c\u00f2rpo do s\u00e0nto, m\u00ecsso inta cap\u00e9lla a l\u00ea dedic\u00e2.\nDescri\u00e7i\u00f3n.\nO de f\u00eaua.\nA g\u00eaxa a l'\u00e9 pi-\u00e2 ci\u00f9 p\u00e0rte circond\u00e2 da-i \u00e2tri cazam\u00e9nti do conv\u00e9nto, che s'avans\u00e0n a pon\u00e9nte in sce Str\u00e0dda de Agost\u00ecn Bert\u00e2ni e a s\u00f9d in sci\u00e2 Ci\u00e0ssa di Capu\u00e7\u00ecn. Pe c\u00f3ntra, a lev\u00e0nte o conv\u00e9nto o conf\u00ecnn-a co-a v\u00eclla Caumont Caimi e, v\u00e8rso n\u00f2rd, co-a p\u00e0rte de l'ecs conv\u00e9nto adib\u00eeo a sch\u00eaua. A s\u00f4la p\u00e0rte da g\u00eaxa ch'a no l'\u00e9 atac\u00e2 a \u00e2tri cazam\u00e9nti a s'av\u00e0nsa in sci\u00f4 sagr\u00f2u, a l'\u00f3nbra de gr\u00e9nde ci\u00e0nte de \u00e7ipr\u00e8sci.\nA faci\u00e2ta, seg\u00f3ndo o st\u00eele t\u00ecpico di sc\u00eeti s\u00e2cri costro\u00eei pe-i capu\u00e7\u00ecn, a l'\u00e9 as\u00e6 s\u00e9nplice, do t\u00f9tto s\u00e9nsa decora\u00e7io\u00ecn e co-in s\u00f4lo barc\u00f3n a f\u00f3rma de semi\u00e7\u00e8rcio. O t\u00e8ito, da-a f\u00f3rma a cab\u00e0nna, o l'\u00e9 realiz\u00f2u co-ina covert\u00fba de ab\u00e6n, co-o c\u00f3rmo ch'o l'\u00e9 per c\u00f3ntra f\u00e6to de c\u00f3ppi. S\u00f4via a l'intr\u00e2 prin\u00e7ip\u00e2 gh'\u00e9 a d\u00e9dica da g\u00eaxa a-a V\u00e8rgine, f\u00e6ta co-a scr\u00eeta \"Virgini Deiparae Sine Originis Labe Sacrum\", \u00f3ltre che, inte 'n n\u00ecccio, 'na st\u00e0toa da Mad\u00f2nna co-o Banb\u00ecn do s\u00e9colo XVI.\nInto sagr\u00f2u depo\u00ee a-a g\u00eaxa gh'\u00e9 st\u00e6ta m\u00ecssa in sce 'n pil\u00f3n 'na st\u00e0toa da Mad\u00f2nna Reg\u00ecnn-a, \u00f2pera do scult\u00f4 zen\u00e9ize Tom\u00e2xo Orsol\u00ecn, ch'a prez\u00e9nta a scr\u00eeta:\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\n&lt;br&gt;\nIn sci\u00e2 f\u00ecn, into bal\u00f2u tra a pr\u00ecmma e a seg\u00f3nda scain\u00e2 che da-a Ci\u00e0ssa di Capu\u00e7\u00ecn m\u00f3ntan sc\u00ecnn-a-o sagr\u00f2u da g\u00eaxa, gh'\u00e9 'n b\u00f9sto do Fran\u00e7\u00e9sco M\u00e0ia da Canpor\u00f3sso f\u00e6to da-o C\u00e0rlo Rub\u00e0tto inte l'\u00e0nno 1891.\nO dr\u00e9nto.\nA g\u00eaxa da Sant\u00ecscima Conce\u00e7i\u00f3n a l'\u00e0 'na strut\u00fba a ci\u00e0nta retangol\u00e2re, \u00f2cup\u00e2 da 'na s\u00f4la nav\u00e2ta e con v\u00f2rto a crox\u00eaa. Inte mi\u00e2ge later\u00e2li s\u00f3n st\u00e6te realiz\u00e6 de capel\u00e9tte, in n\u00f9mero de tr\u00e6 l\u00f3ngo o fi\u00e0nco de dr\u00eeta e de d\u00f4e l\u00f3ngo qu\u00e9llo de manc\u00ecnn-a, into qu\u00e6 gh'\u00e9 asc\u00ec l'intr\u00e2 do pas\u00e0ggio pi-\u00e2 cap\u00e9lla do P\u00e0ddre S\u00e0nto.\nA-o f\u00f3ndo da g\u00eaxa, de la do presbit\u00eaio, gh'\u00e9 'n c\u00f6o b\u00e9n b\u00e9n prof\u00f3ndo. E mi\u00e2ge e a sof\u00eeta do cazam\u00e9nto s\u00f3n do t\u00f9tto s\u00e9nsa decora\u00e7io\u00ecn, de 'na s\u00e9nplice t\u00ecnta gi\u00e0nca ch'a cr\u00eaa 'n f\u00f3rte contr\u00e0sto co-i p\u00f6chi ar\u00eadi, f\u00e6ti pe c\u00f3ntra de l\u00e9gno sc\u00fbo.\nA controfaci\u00e2ta a l'\u00e9 decor\u00e2 con d\u00f4e t\u00e9ie e do\u00ee monum\u00e9nti f\u00f9nebri: a-a dr\u00eeta gh'\u00e9 ap\u00e9izo o \"S\u00e0n Seraf\u00ecn de Montegran\u00e2o ch'o goar\u00ecsce 'n paraliz\u00f2u\", \u00f2pera do Gi\u00f6x\u00e8ppe Palmi\u00earo, con de s\u00f3tta o monum\u00e9nto f\u00f9nebre de Gromo Rosazza, f\u00e6to da-o Gi\u00f6x\u00e8ppe Chiap\u00f2ri co-a colabora\u00e7i\u00f3n de \u00e2tri art\u00ecsti. Da l'\u00e2tra p\u00e0rte gh'\u00e9 pe c\u00f3ntra 'na \"Flagela\u00e7i\u00f3n do Segn\u00f4\", \u00f2pera de 'n an\u00f2nimo zen\u00e9ize do s\u00e9colo XVIII e, in b\u00e0sso, o monum\u00e9nto f\u00f9nebre de Montero Eldman, scolp\u00eeo da-o S\u00e0nto V\u00e0rni. Inte sta p\u00e0rte chi da g\u00eaxa gh'\u00e9 conserv\u00e2 'n'\u00e2tra t\u00e9ia do Palmi\u00earo asc\u00ec: realiz\u00e2 d\u00f2ppo o 1729 a l'\u00e9 qu\u00e9lla ch'a rafig\u00fba o \"Mart\u00ecrio de S\u00e0n Fed\u00eale da Sigmaringen\".\nPresbit\u00eaio.\nInto presbit\u00eaio a se tr\u00eauva a gr\u00e0nde art\u00e2 da g\u00eaxa, f\u00e6ta de l\u00e9gno d'\u00e9bano e ch'a prez\u00e9nta 'n n\u00ecccio dr\u00e9nto a-o qu\u00e6 gh'\u00e9 'na st\u00e0toa de l'Inmacol\u00e2, f\u00e6ta de l\u00e9gno l\u00ea asc\u00ec e \u00f2pera do scult\u00f4 Bertom\u00ea Car\u00eaa, de G\u00e2vi. De fi\u00e0nco a-a st\u00e0toa de l'Inmacol\u00e2 ghe n'\u00e9 \u00e2tre d\u00f4e, m\u00ecsse in sce di p\u00eadest\u00e0lli, \u00f2pera do p\u00f6co avox\u00f2u Gi\u00f9lio Cazan\u00eauva. In particol\u00e2, qu\u00e9lla in sci\u00e2 dr\u00eeta a rafig\u00fba Sant'Ant\u00f6nio de P\u00e0dova m\u00e9ntre qu\u00e9lla a-a manc\u00ecnn-a a l'\u00e9 dedic\u00e2 a S\u00e0n Fran\u00e7\u00e9sco. O tabern\u00e0colo, da-a f\u00f3rma a tenpi\u00e9tto e decor\u00f2u co-in basorili\u00eavo da Resure\u00e7i\u00f3n, o l'\u00e9 st\u00e6to realiz\u00f2u con gr\u00e0nde maestr\u00eea da-o G\u00eaumo Pital\u00fbga. Into pas\u00f2u, gh'\u00eaa asc\u00ec c\u00f3mme anc\u00f3nn-a 'n qu\u00e0ddro de l'Inmacol\u00e2, f\u00e6to da-o Gianbat\u00ecsta P\u00e0ggi, ch'o vegn\u00eeva \u00ees\u00f2u \u00f2 calum\u00f2u inte f\u00e8ste sol\u00e9nni pe m\u00f3stra \u00f2 m\u00eano a st\u00e0toa do Car\u00eaa; a \u00f2gni m\u00f2ddo za inte l'Euto\u00e7\u00e9nto l'\u00f2pera a l'\u00eaa b\u00e9n b\u00e9n aro\u00een\u00e2 e d'ancheu a no v\u00eagne ci\u00f9 d\u00eauvi\u00e2 inte sta man\u00eaa chi.In ac\u00f2rdio co-e indica\u00e7io\u00ecn do Conc\u00eclio Vatic\u00e0n, depo\u00ee a l'art\u00e2 ghe n'\u00e9 st\u00e6ta m\u00ecssa 'n'\u00e2tra ci\u00f9 pic\u00ecnn-a, de m\u00f2ddo de d\u00ee m\u00e9ssa gj\u00e6 v\u00e8rso i fed\u00eali. In sc\u00ea mi\u00e2ge a-i l\u00e2ti de l'art\u00e2, de s\u00f3tta a-i do\u00ee barco\u00ecn con v\u00e9ddri decor\u00e6, gh'\u00e9, in sci\u00e2 dr\u00eeta, a pit\u00fba da \"Vix\u00f3n de S\u00e0n Fran\u00e7\u00e9sco\" e, in sci\u00e2 manc\u00ecnn-a, qu\u00e9lla do \"Miac\u00f6o de Sant'Ant\u00f6nio\", t\u00f9tte d\u00f4e \u00f2pera da Gi\u00f6x\u00e8ppe Palmi\u00earo e conscider\u00e6 tra e s\u00f2 \u00f2pere ci\u00f9 b\u00e8lle. O gr\u00e0n n\u00f9mero de qu\u00e0ddri f\u00e6ti da l\u00ea pe-e g\u00eaxe di capu\u00e7\u00ecn, incl\u00fbza qu\u00e9lla da Sant\u00ecscima Conce\u00e7i\u00f3n asc\u00ec, o l'\u00e9 dov\u00fbo a-a s\u00f2 f\u00f3rte divo\u00e7i\u00f3n a l'\u00f3rdine, t\u00e0nto ch'o l'\u00e0 don\u00f2u a qu\u00e9sti v\u00e0rie de s\u00f2 \u00f2pere.\nS\u00f9bito pr\u00ecmma do presbit\u00eaio, in corispond\u00e9nsa de l'\u00e8rco ch\u00f2-u div\u00ecdde da-o r\u00e8sto de l'\u00e0ola, gh'\u00e9 conserv\u00f2u d\u00f6tr\u00e6 \u00f2pere da-o gr\u00e0nde val\u00f4 art\u00ecstico. Se tr\u00e0tta, da-a p\u00e0rte de dr\u00eeta, de 'na \"S\u00e0nta M\u00e0ia Man\u00eana\", c\u00f2pia de 'na t\u00e9ia do Bartolom\u00e9 Esteban Murillo, m\u00ecssa in sci\u00e2 mi\u00e2gia, de 'n \"S\u00e0n Lo\u00e9nso de Br\u00ecndixi\" de l'\u00c0ngiou Banch\u00ea de d'\u00e2to in sce l'\u00e8rco e de 'na \"Bi\u00e2 Ludov\u00eeca de Sav\u00f6ia\", do Sant\u00ecn Tagiaf\u00eeghe, m\u00ecssa ci\u00f9 in b\u00e0sso. A-a manc\u00ecnn-a gh'\u00e9 o \"Bi\u00f2u \u00c0ngiou d'\u00c2cri\", de l\u00f3ngo 'na pit\u00fba \u00f2v\u00e2le do Banch\u00ea m\u00ecssa de d'\u00e2to in sci\u00e2 f\u00e0ccia v\u00e8rso l'\u00e0ola do pil\u00e0stro chi-\u00e2 div\u00ecdde da-o \"Sancta Sanctorum\"; ci\u00f9 in b\u00e0sso gh'\u00e9 o \"S\u00e0n Cresp\u00ecn da Vit\u00e8rbo\" do Tagiaf\u00eeghe e, de s\u00f3tta, a t\u00f3nba di genito\u00ee do Massimo d'Azeglio. Gh'\u00e9 asc\u00ec, m\u00ecssa in sci\u00e2 mi\u00e2gia, 'na c\u00f2pia de 'n'\u00f2pera do Murillo dedic\u00e2 a l'Inmacol\u00e2.\nA prop\u00f2xito de pit\u00fbe do Murillo, s\u00eai in t\u00f9tto, c\u00f3mme se peu l\u00eaze da-i scr\u00eeti de l'Aliz\u00earo qu\u00e9ste \u00eaan o ci\u00f9 gr\u00e0nde tez\u00f6o art\u00ecstico da g\u00eaxa ma se s\u00f3n p\u00e8rse into per\u00eeodo de domina\u00e7i\u00f3n napoli\u00f2nica, con l'aband\u00f3n do conv\u00e9nto da p\u00e0rte di fr\u00e0tti. In particol\u00e2, rafigu\u00e2van o \"Prez\u00e9pio\", a \"F\u00fbga da l'Eg\u00ectto\", a \"S\u00e0nta M\u00e0ia Man\u00eana\", l\"'Inmacol\u00e2\", \"S\u00e0n Gi\u00f6x\u00e8ppe vend\u00fbo\" e \"S\u00e0n Tom\u00e2xo da Vilan\u00eauva ch'o distribo\u00ecsce e lim\u00f6xine a-i p\u00f6vi\" e se trov\u00e2van t\u00f9tte into c\u00f6o. A ste chi, seg\u00f3ndo o R\u00e0tto, sai\u00e9iva da az\u00f3nze 'na t\u00f6a pic\u00ecnn-a do Bat\u00ecsta, m\u00ecssa inta sagrest\u00eea. De s\u00eai t\u00e9ie do c\u00f6o gh'\u00e9 de c\u00f3pie, spantegh\u00e6 pi-\u00e2 g\u00eaxa, f\u00e6te da 'n \u00e7\u00e8rto pr\u00e6 Ven\u00e0n\u00e7io de l'ar\u00e9nte conv\u00e9nto, a \u00f2gni m\u00f2ddo da-a m\u00e9nn-a b\u00e9n b\u00e9n ci\u00f9 contegn\u00fba.\nC\u00f6o e cr\u00ecpta.\nDer\u00ea l'art\u00e2 gh'\u00e9 'n gr\u00e0nde presbit\u00eaio, co-e mi\u00e2ge gi\u00e0nche c\u00f3mme o r\u00e8sto da g\u00eaxa e di s\u00e9nplici st\u00e0lli de l\u00e9gno. A \u00f2gni m\u00f2ddo, a desp\u00e6to de 'na strut\u00fba ch'a no l'\u00e9 go\u00e6i elabor\u00e2, o c\u00f6o o l'\u00e9 decor\u00f2u da-a prez\u00e9nsa de 'n gr\u00e0n n\u00f9mero de qu\u00e0ddri. Pr\u00f2pio in sci\u00f4 der\u00ea de l'art\u00e2 gh'\u00e9 o \"Cr\u00ecsto a-a chin\u00f2lla\", unn-a de r\u00e9pliche de 'n'\u00f2pera do L\u00f9cco Cangi\u00e2xo (a versci\u00f3n ci\u00f9 avox\u00e2 a l'\u00e9 qu\u00e9lla conserv\u00e2 a-o Pal\u00e0\u00e7io Gi\u00e0nco), con t\u00f9tto d'in g\u00eeo \u00e9utto t\u00e9ie pic\u00ecnn-e atribo\u00eee a-o Dom\u00e9nego Fiaz\u00e9lla. E \u00f2pere m\u00ecsse in sc\u00ea mi\u00e2ge s\u00f3n: d\u00f4e c\u00f3pie de qu\u00e0ddri do Murillo, \u00f6 s\u00e6 \"Adora\u00e7i\u00f3n di pasto\u00ee\" e \"Gi\u00f6x\u00e8ppe vend\u00fbo\", l\"'Inmacol\u00e2\" do Gianbat\u00ecsta P\u00e0ggi minson\u00e2 de d'\u00e2to, stramu\u00e2 chi da-a s\u00f2 poxi\u00e7i\u00f3n \u00f2rigin\u00e2le de p\u00e2a d'art\u00e2, do\u00ee miac\u00f6i de Sant'Ant\u00f6nio do Gi\u00f6x\u00e8ppe Palmi\u00earo (\u00f6 s\u00e6 \"Sant'Ant\u00f6nio de P\u00e0dova o l\u00ecbera o po\u00e6 inoc\u00e9nte\" e \"Sant'Ant\u00f6nio de P\u00e0dova e o miac\u00f6o do p\u00ea goar\u00eeo\", e m\u00eagio \u00f2pere de l'art\u00ecsta chi conserv\u00e6) e a \"Crocifisci\u00f3n\" de Ben\u00e0rdo Cast\u00e9llo, ch'a l'\u00eaa in prin\u00e7\u00ecpio a p\u00e2a d'art\u00e2 da cap\u00e9lla do S\u00e2cro Cheu, a l'\u00e9poca ciam\u00e2 pe c\u00f3ntra \"do Croxef\u00ecsso\", stramu\u00e2 chi apr\u00eauvo a-a ref\u00e6ta de qu\u00e9lla cap\u00e9lla into 1925. In sci\u00e2 sof\u00eeta gh'\u00e9 st\u00e6to atac\u00f2u o \"St\u00ecmmate de S\u00e0n Fran\u00e7\u00e9sco\", de 'n out\u00f4 sconosci\u00fbo.\nInto c\u00f6o se tr\u00eauva asc\u00ec l'\u00f2rgano da g\u00eaxa, de realiza\u00e7i\u00f3n no go\u00e6i ant\u00eega.\nDe s\u00f3tta a-o c\u00f6o gh'\u00e9 'na st\u00e0nsia inter\u00e2, ci\u00f9 \u00f2 m\u00eano de m\u00e6xime dimenscio\u00ecn, ch'a l'\u00e9 st\u00e6ta d\u00eauvi\u00e2 pe v\u00e0rri s\u00e9coli pe-i int\u00e6ri dr\u00e9nto a g\u00eaxa, sc\u00ecnn-a-o mom\u00e9nto da costru\u00e7i\u00f3n de l'\u00f6t\u00f6io afaci\u00f2u in sci\u00f4 sagr\u00f2u do conv\u00e9nto. Dr\u00e9nto a-a cr\u00ecpta gh'\u00e9 'na cap\u00e9lla co-\u00een'art\u00e2 pic\u00ecnn-a che, c\u00f3mme anc\u00f3nn-a, a l'\u00e0 'na t\u00e9ia do Dom\u00e9nego Pi\u00f6la ch'a rafig\u00fba a \"Depoxi\u00e7i\u00f3n\".\nCapel\u00e9tte.\nInta g\u00eaxa da Sant\u00ecscima Conce\u00e7i\u00f3n se tr\u00eauvan \u00e7\u00ecnque capel\u00e9tte later\u00e2li, tr\u00e6 in sci\u00e2 dr\u00eeta e d\u00f4e a-a manc\u00ecnn-a, ci\u00f9 a cap\u00e9lla do P\u00e0ddre S\u00e0nto, costro\u00eea a-o de f\u00eaua da mi\u00e2gia de manc\u00ecnn-a e coleg\u00e2 a-a g\u00eaxa co-in corid\u00f4 ch'o p\u00e0ssa tra e d\u00f4e capel\u00e9tte in sce qu\u00e9llo fi\u00e0nco do cazam\u00e9nto. A-a dr\u00eeta, an\u00e0ndo v\u00e8rso l'art\u00e2, gh'\u00e9 e cap\u00e9lle de:\nTra sta cap\u00e9lla chi e qu\u00e9lla sucesc\u00eeva gh'\u00e9 o monum\u00e9nto f\u00f9nebre do Gio\u00e0n Bat\u00ecsta Caign\u00e0n, realiz\u00f2u da-o V\u00e0rni \u00f2, ci\u00f9 probabilm\u00e9nte, da-o Gi\u00f6x\u00e8ppe Chiap\u00f2ri, ch'o rafig\u00fba o Caign\u00e0n m\u00f2rto e cov\u00e8rto da 'n v\u00e9llo con da-ar\u00e9nte a s\u00f2 v\u00ecdoa Fel\u00ec\u00e7ita ch'a v\u00e9ggia e a pr\u00eaga in sci\u00f4 sep\u00f9rto.\nDa l'\u00e2tra p\u00e0rte da g\u00eaxa gh'\u00e9 pe c\u00f3ntra d\u00f4e cap\u00e9lle, ci\u00f9 qu\u00e9lla do P\u00e0ddre S\u00e0nto ch'a l'\u00e9 coleg\u00e2 a-o cazam\u00e9nto pe m\u00eazo de 'n corid\u00f4 tra e \u00e2tre d\u00f4e. Pr\u00ecmma de cap\u00e9lle, in sci\u00e2 mi\u00e2gia de manc\u00ecnn-a, gh'\u00e9 st\u00e6to m\u00ecsso de d'\u00e2to 'na t\u00e9ia de art\u00ecsta sconosci\u00fbo ch'a rafig\u00fba a \"Vix\u00f3n de S\u00e0n Nic\u00f2lla da Tolent\u00ecn\" m\u00e9ntre, ci\u00f9 in b\u00e0sso, gh'\u00e9 inte 'n n\u00ecccio a t\u00f3nba de Fran\u00e7\u00e9sca M\u00e0ia Cat\u00e0nio Ci\u00f9mma. Sto monum\u00e9nto chi, f\u00e6to da-o S\u00e0nto V\u00e0rni e conscider\u00f2u da l'Aliz\u00earo tra e s\u00f2 m\u00eagio \u00f2pere, o l'\u00e9 st\u00e6to realiz\u00f2u p\u00f6co d\u00f2ppo o 1847. A-a manc\u00ecnn-a, an\u00e0ndo v\u00e8rso l'art\u00e2, gh'\u00e9 d\u00f3nca e cap\u00e9lle de:\nTra sta cap\u00e9lla chi e qu\u00e9lla sucesc\u00eeva, m\u00ecsso inte 'n n\u00ecccio, gh'\u00e9 o monum\u00e9nto f\u00f9nebre de Cat\u00e6n R\u00f3sci Barab\u00ecn, \u00f2pera de Fran\u00e7\u00e9sco Can\u00e2 ch'a rafig\u00fba 'na d\u00f2nna ch'a ci\u00e0nze in sci\u00f4 sep\u00f9rto. Pe de ci\u00f9, inta galer\u00eea ch'a p\u00f3rta inta cap\u00e9lla do P\u00e0ddre S\u00e0nto, gh'\u00e9 st\u00e6ta m\u00ecssa a t\u00f3nba de 'n \u00e2tro vener\u00e0bile capu\u00e7\u00ecn zen\u00e9ize, s\u00e0iva a d\u00ee P\u00e0ddre \u00d9mio da Z\u00eana, aregord\u00f2u pe-o s\u00f2 inp\u00e9gno a d\u00e2 \u00f2spitalit\u00e6 a-i figeu abandon\u00e6.\nL'\u00f6t\u00f6io.\nDa-ar\u00e9nte a-a g\u00eaxa, in sci\u00f4 fi\u00e0nco de pon\u00e9nte do sagr\u00f2u depo\u00ee a-o conv\u00e9nto, se tr\u00eauva 'n cazam\u00e9nto pic\u00ecn d\u00eauvi\u00f2u c\u00f3mme \u00f6t\u00f6io. O l'\u00e9 st\u00e6to ti\u00f2u sci\u00f9 apr\u00eauvo a-a necescit\u00e6 de sp\u00e0\u00e7io pe de n\u00eauve seport\u00fbe, \u00f3ltre che pe l'emana\u00e7i\u00f3n, into 1835, de 'n'ordin\u00e0nsa ch'a viet\u00e2va i int\u00e6ri di m\u00f2rti dr\u00e9nto a-e g\u00eaxe, vegn\u00ecndo d\u00eauvi\u00f2u inte sto m\u00f2ddo chi sc\u00ecnn-a l'avert\u00fba do gr\u00e0nde canpos\u00e0nto de Stag\u00e9n. O tenpi\u00e9tto o l'\u00e9 st\u00e6to d\u00f3nca realiz\u00f2u d'in g\u00eeo a-o 1842, in sci\u00f4 prog\u00e8tto de l'archit\u00e9tto Vit\u00f6io Pital\u00fbga. O l'\u00e0 'n'art\u00e2 pic\u00ecnn-a e, c\u00f3mme s\u00f2 p\u00e2a, a l'\u00eaa d\u00eauvi\u00e2 'na t\u00e9ia do L\u00f9cco Cangi\u00e2xo ch'a rafig\u00fba o \"Cr\u00ecsto inter\u00f2u\". Da-ar\u00e9nte a l'intr\u00e2, dr\u00e9nto a do\u00ee n\u00eccci inta faci\u00e2ta, gh'\u00e9 d\u00f4e st\u00e0toe do XVI s\u00e9colo, \u00f2pera do B. Carl\u00f3n, che rafig\u00fban S\u00e0n Fran\u00e7\u00e9sco e S\u00e0n Dom\u00e9nego e, sott'a-o t\u00ecnpano, gh'\u00e9 a scr\u00eeta \"Mortalitatis Exvvis Spes Qve Non Peritvrae Expectationi\".\nDr\u00e9nto a l'\u00f6t\u00f6io o v\u00eagne inandi\u00f2u o gr\u00e0nde prez\u00e9pio in st\u00eele zen\u00e9ize do conv\u00e9nto, asenbl\u00f2u a-a meit\u00e6 do m\u00e9ize de dex\u00e9nbre e ch'o peu \u00ease amir\u00f2u sc\u00ecnn-a-i 2 de frev\u00e2. A s\u00f2 anbienta\u00e7i\u00f3n a l'\u00e9 qu\u00e9lla do t\u00ecpico paiz\u00e0ggio l\u00ecgure, con de sc\u00eane de v\u00ectta contad\u00ecnn-a e main\u00e2 raprezent\u00e6 pe m\u00eazo de 'na pre\u00e7i\u00f4za cole\u00e7i\u00f3n de stato\u00ecnn-e che rem\u00f3ntan a-o Sete\u00e7\u00e9nto. Tra i outo\u00ee de qu\u00e9ste \u00f2pere se p\u00eauan aregord\u00e2 qu\u00e9lle do Gi\u00f9lio Cazan\u00eauva, do Gianbat\u00ecsta Gag\u00ecn da Bis\u00f3n, de l'Ant\u00f6nio M\u00e0ia Maragi\u00e0n - c\u00f3mme o cosc\u00ec d\u00eeto mendic\u00e0nte da l'eugi\u00e2 tr\u00ecste \u00f2p\u00fb qu\u00e9llo co-o l\u00e8rfo lepor\u00ecn - e do G\u00eaumo Pital\u00fbga."}
{"id": "30044", "revid": "12552", "url": "https://lij.wikipedia.org/wiki?curid=30044", "title": "Il\u00e0(r)ia Du Car\u00e9ttu", "text": "Il\u00e0(r)ia du Car\u00e9ttu (\"Ilaria del Carretto\", nasci\u00fca a S\u00fcccaellu, intu 1379, morta a L\u00fccca, intu 1405), membru da fam\u00eca di Du Car\u00e9ttu du r\u00e0mmu de S\u00fcccaellu, l'\u00e8 st\u00e2 a scign\u00fba cuns\u00f2rte de L\u00fccca fra u 1403 e u 1405.\nV\u00ectta.\nMadal\u00e9na Il\u00e0(r)ia a n\u00e0sce a S\u00fcccaellu intu 1379 dau marchese Zorzu I, (a part\u00ec dau 1397 capustipite du r\u00e0mmu lucale da fam\u00eca di Du Car\u00e9ttu), e da so muj\u00e9, da qu\u00e2le nu se cunusce u numme.\nQuarche tempu d\u00f2ppu u se sa che, u scign\u00fb de L\u00fccca, Paulu Giun\u00eegi, p\u00e9 via de in sc\u00e0ngiu de l\u00e9te(r)e cu-u d\u00fccca milanese Gi\u00e0n Gale\u00e0ssu Viscunti, a l'ax\u00e9va dumand\u00e2 in spusa, doppu \u00easse rest\u00e0u vidd\u00f9u de M\u00e0(r)ia Cata(r)\u00ecna Antelminelli. Ina v\u00f4ta acunsent\u00ecu da parte da caz\u00e2, u 26 de zen\u00e2 du 1403, Il\u00e0(r)ia, as\u00e8mme au s\u00f2 seguitu, a cump\u00ecsce u vi\u00e0ggiu versu a Tusc\u00e0na, rivandu \u00f6ttu d\u00ec d\u00f2ppu inta sit\u00e0i de L\u00fccca.\nAi 2 de frev\u00e2 du 1403, a vegne risev\u00fca dau fut\u00fcu ma(r)\u00ecu au Punte de San P\u00e9(r)u, a quarche chilometru dae m\u00fcaje de sinta, asc\u00ec chi acumpagn\u00e2 da in impurtante curt\u00e9u. U matrim\u00f2niu v\u00e9n selebr\u00e0u u 3 frev\u00e2 du 1403, inta g\u00eaxa de San Rum\u00e0n. A l'epuca v\u00e9lla a l'ax\u00e9va apena vintiquattr'anni, m\u00e8ntre u scign\u00fb l\u00fccchese ina trent\u00e9na.\nA seguitu de l'avenimentu i spusi decidden de vixit\u00e0 i terit\u00f2i du cunt\u00e0du, rivandu a tuc\u00e2 a Vers\u00ecllia e a Garfagn\u00e2na, pe rientr\u00e0 in sit\u00e0i u 24 de dixembre.\nP\u00f2cu \u00e2tru u se cunusce da so vitta de curte, se nun ch'a da aa l\u00fcxe dui fi\u00f6i, u pr\u00ecmmu Ladisl\u00e0u, nasci\u00fcu du 24 de setembre du 1404, cusc\u00ec ciam\u00e0u in un\u00f9re du re napulit\u00e0n, m\u00e8ntre a segunda (Il\u00e0(r)ia Minor), partu(r)\u00eca intu nuvembru du 1405. U primmu u se(r)\u00e0 poi cunusci\u00fcu pe cumb\u00e0tte inta gu\u00e8ra du Fin\u00e2 (fra u 1447 e u 1448), m\u00e8ntre l'\u00e2tra a l'ande(r)\u00e0 in spusa a Batista Fregusu, d\u00fcxe de Zena.\nPropiu a c\u00e0usa de cumplicanse duv\u00fce au segundu partu Il\u00e0(r)ia a m\u00f6(r)e, ai 8 de dixembre de quellu stessu annu. A v\u00e9lla l'\u00e8 st\u00e0u dedic\u00e0u in munumentu f\u00fcner\u00e0(r)iu, cumisciun\u00e0u da parte du ma(r)\u00ecu a Jacopo della Quercia, a\u00f9 culuc\u00e0u inta catedr\u00e2le de San Mart\u00ecn, a L\u00fccca, m\u00e8ntre, segundu quantu descu\u00e8rtu intu 2012, u s\u00f2 c\u00f2rpu se tr\u00f6va inte \u00fcna de due \u00e2rche f\u00fcner\u00e0(r)ie da \"cap\u00e9lla Giunigi\", sempre a l\u00fccca, ma inta cap\u00e9lla de Santa Lusia.\nMunumentu f\u00fcner\u00e0(r)iu.\nRealiz\u00e0u in sce cumisciun du stessu Giunigi, dau scurt\u00fb pis\u00e0n Jacopo della Quercia, foscia tra u 1406 e u 1408, u munumentu l'\u00e8 ancua a\u00f9 cunscide(r)\u00e0u in scimbulu da transisiun fra u st\u00eele g\u00f2ticu e qu\u00e9llu rinasciment\u00e2le. A c\u00e0scia a l'\u00e8 custitu\u00eca da quattru lastr\u00f9i de marmu, e due prinsip\u00e2li decu(r)\u00e0e. A f\u00e0ccia de surva a mustra scurp\u00eca u vurtu da n\u00f2bile, nu indealiz\u00e0u, inte 'na tecnica t\u00f2stu \"a t\u00fcttu tundu\". E dimensciun da rapresentasiun se semejan a qu\u00e9lle re\u00e2li."}
{"id": "30046", "revid": "12052", "url": "https://lij.wikipedia.org/wiki?curid=30046", "title": "Santo\u00e2io do P\u00e0ddre S\u00e0nto", "text": ""}
{"id": "30047", "revid": "12052", "url": "https://lij.wikipedia.org/wiki?curid=30047", "title": "\u00c0ngiou Gia\u00e7\u00ecnto Banch\u00ea", "text": "\u00c0ngiou Gia\u00e7\u00ecnto Banch\u00ea (s\u00f4lo \u00c0ngiou Banch\u00ea asc\u00ec, S\u00e9stri Pon\u00e9nte, 30 l\u00f9ggio 1744 - R\u00f3mma, 18 nov\u00e9nbre 1794) o l'\u00e9 st\u00e6to 'n pit\u00f4 zen\u00e9ize.\nV\u00ectta.\nO l'\u00e9 nasci\u00fbo a S\u00e9stri Pon\u00e9nte a-i 30 de l\u00f9ggio do 1744, da Agost\u00ecn e M\u00e0ia Man\u00eana Stor\u00e0ce, inte 'na fam\u00ecggia no go\u00e6i r\u00eccca de lan\u00ea, \u00f9rtimo de qu\u00e0ttro f\u00ecggi. O s\u00f2 po\u00e6 o l'\u00e9 manc\u00f2u qu\u00e0nde l\u00ea o l'\u00e0iva do\u00ee \u00e0nni, co-o s\u00f2 edu\u00e7i\u00f3n ch'a l'\u00e9 st\u00e6ta cur\u00e2 da-o fr\u00e6 magi\u00f4 Gi\u00e0como. V\u00ecsta 'na \u00e7\u00e8rta predili\u00e7i\u00f3n do zo\u00eano Banch\u00ea pi-\u00e2 pit\u00fba, o Gi\u00e0como o l'\u00e0 mand\u00f2u o fr\u00e6 a studi\u00e2 l'\u00e0rte pr\u00ecmma inte 'na bit\u00eaga pic\u00ecnn-a do p\u00f2sto, d\u00f3nde o gh'\u00e9 st\u00e6to sc\u00ecnn-a-i dixeutt'\u00e0nni, e p\u00f6i, into 1762, a R\u00f3mma, intr\u00e0ndo inta sch\u00eaua do Pompeo Batoni gr\u00e0\u00e7ie a-a racomanda\u00e7i\u00f3n do s\u00f2 am\u00eego e conpatri\u00f6ta G\u00eaumo R\u00f3sci.\nO Banch\u00ea o s'\u00e9 f\u00eeto specializ\u00f2u inte l'ezecu\u00e7i\u00f3n de ritr\u00e6ti, d\u00eauvi\u00e6 asc\u00ec pe amegio\u00e2 a s\u00f2 t\u00e9cnica: into 1768 o l'\u00e0 mand\u00f2u 'n outoritr\u00e6to a-a fam\u00ecggia e, into 1769, o l'\u00e0 realiz\u00f2u qu\u00e9llo do cardin\u00e2 Piccolomini. A \u00f2gni m\u00f2ddo o ritr\u00e6to ci\u00f9 avox\u00f2u do Banch\u00ea, t\u00e0nto ch\u00f2-u St\u00eava De Fr\u00e0nchi o n'\u00e0 scr\u00eeto 'na l\u00f6de in l\u00e9ngoa l\u00ecgure, o l'\u00e9 qu\u00e9llo do Seren\u00ecscimo D\u00fbxe da Rep\u00f9brica de Z\u00eana Gio\u00e0n Bat\u00ecsta Cangi\u00e2xo, f\u00e6to inte l'\u00e0nno 1772. D\u00f2ppo 'na s\u00e9rie de ritr\u00e6ti realiz\u00e6 a Z\u00eana, tra i qu\u00e6 'na b\u00e8lla rafigura\u00e7i\u00f3n da s\u00f2 cox\u00ecnn-a M\u00e0ia Lan\u00e2, into 1773 o Banch\u00ea o l'\u00e9 ritorn\u00f2u a R\u00f3mma, d\u00f3nde o st\u00e2va into col\u00eagio di Gr\u00eaghi. Chi ch'o l'\u00e0 conosci\u00fbo o Pietro Pedroni de Pontr\u00e9moli, s\u00f2 gr\u00e0nde am\u00eego, che per\u00f2 o l'\u00e9 part\u00eeo pe Fir\u00e9nse into 1781, d\u00e6ta a n\u00f2mina a diret\u00f4 de l'Acad\u00e9mia de B\u00e8lle \u00c0rte de qu\u00e9lla \u00e7it\u00e6. Spron\u00f2u da l'amich\u00e9vole concor\u00e9nsa co-o Pedroni, o Banch\u00ea o l'\u00e0 realiz\u00f2u a s\u00f2 pr\u00ecmma \u00f2pera \"a-o p\u00f9blico\", 'na \"Mad\u00f2nna da C\u00f4n\u00e9tta tra S\u00e0nta R\u00eauza e S\u00e0n Dom\u00e9nego\" pe 'na g\u00eaxa de Tor\u00ecn. A l'\u00e0nno d\u00f2ppo a rem\u00f3nta a gr\u00e0nde \"Pr\u00e9dica do Bat\u00ecsta\", f\u00e6ta pe l'\u00f6t\u00f6io do n\u00eauvo monest\u00ea de batist\u00ecnn-e de St\u00f9rla.\nA \u00f2gni m\u00f2ddo, a desp\u00e6to da s\u00f2 lontan\u00e0nsa da Z\u00eana, pe m\u00eazo do s\u00f2 fr\u00e6 Gi\u00e0como o conserv\u00e2va di str\u00e9iti lig\u00e0mmi co-a \u00e7it\u00e6, d\u00f3nde o l'\u00e0iva b\u00e9n b\u00e9n de amirato\u00ee e o mand\u00e2va v\u00e0rri dis\u00e9gni e quadr\u00e9tti. Tra di qu\u00e9sti, i \u00f9nichi che se p\u00eauan anc\u00f3n v\u00e9dde s\u00f3n qu\u00e9lli de do\u00ee s\u00e0nti capu\u00e7\u00ecn, s\u00e0iva a d\u00ee o \"S\u00e0n Lo\u00e9nso de Br\u00ecndixi\" e o \"Bi\u00f2u \u00c0ngiou d'\u00c2cri\", conserv\u00e6 inta g\u00eaxa da Sant\u00ecscima Conce\u00e7i\u00f3n de Castel\u00e9tto. Pe de ci\u00f9 gh'\u00eaa qu\u00e0ttro soviap\u00f2rte, into pal\u00e0\u00e7io de Fran\u00e7\u00e9sco F\u00e6ro da-e Sch\u00eaue P\u00eee, pitur\u00e6 tra o 1780 e o 1786 ma che d'ancheu s\u00f3n spar\u00eei, m\u00e6ximo dest\u00ecn de 'na \"Adolor\u00e2\" m\u00ecssa s\u00f4via a 'n'art\u00e2 da bax\u00eclica da Sant\u00ecscima Non\u00e7i\u00e2 do Vast\u00e2to. Sti quadr\u00e9tti chi, che rafigu\u00e2van \"\u00c8rcole e \u00ccole\", \"Di\u00e0nn-a e Endimi\u00f3n\", \"B\u00e0cco e Ari\u00e0nna\" e a \"Fux\u00ecnn-a de Vulc\u00e0n\", s\u00f3n st\u00e6ti m\u00ecssi in m\u00f3stra a R\u00f3mma pr\u00ecmma d'\u00ease mand\u00e6 a Z\u00eana, \u00f2tegn\u00ecndo di pa\u00e9i b\u00e9n b\u00e9n favor\u00e9voli da-a cr\u00ectica. Scimilm\u00e9nte, into 1788, gh'\u00e9 st\u00e6to o gr\u00e0n suc\u00e8sso do \"Precors\u00f4 in prex\u00f3n\", realiz\u00f2u pe l'\u00f6t\u00f6io de S\u00e0n Z\u00e2ne Bat\u00ecsta de S\u00e9stri Pon\u00e9nte in sce 'n interv\u00e0llo de \u00e9utto \u00e0nni, purtr\u00f2ppo za aroin\u00f2u p\u00f6co t\u00e9npo d\u00f2ppo da-o s\u00f4 e da l'umidit\u00e6. Inti \u00f9rtimi t\u00e9npi o l'\u00e0iva comens\u00f2u i st\u00f9ddi pe-o \"S\u00e0n Sc\u00ee ch'o bened\u00eexe o p\u00f2polo\" da g\u00eaxa parochi\u00e2le de N\u00e9rvi, probabilm\u00e9nte a m\u00e0scima espresci\u00f3n da s\u00f2 \u00e0rte, ma o no l'\u00e9 ariesc\u00eeo a conplet\u00e2 do t\u00f9tto l'\u00f2pera pr\u00ecmma da s\u00f2 m\u00f2rte, avegn\u00fba a R\u00f3mma a-i 18 de nov\u00e9nbre do 1794, a 'n'et\u00e6 de s\u00f4lo quarantan\u00eauve \u00e0nni. O l'\u00e9 inter\u00f2u inta bax\u00eclica de S\u00e0n Lo\u00e9nso in Lucina.\nCr\u00ectica.\nA desp\u00e6to da s\u00f2 forma\u00e7i\u00f3n inte 'n anbi\u00e9nte domin\u00f2u da-o Batoni e da l'Anton Raphael Mengs, co-a pr\u00e0tica com\u00fbne che da-o bar\u00f2cco estr\u00eamo a se mesci\u00e2va v\u00e8rso o st\u00eele neocl\u00e0sico, o Banch\u00ea o l'\u00e0iva svilup\u00f2u a s\u00f2 t\u00e9cnica inte 'n m\u00f2ddo ci\u00f9 indipend\u00e9nte, in ac\u00f2rdio a qu\u00e9lli art\u00ecsti che \u00eaan de l\u00f3ngo contr\u00e2i a-e f\u00f3rme do bar\u00f2cco, pigi\u00e0ndo l'inspira\u00e7i\u00f3n da-o Marco Benefial e da-o Pierre Subleyras. O l'\u00e9 d\u00f3nca an\u00e6to apr\u00eauvo a-o \"b\u00e8llo st\u00eele s\u00f6do e s\u00e9nplice\" co-ina conpoxi\u00e7i\u00f3n ci\u00e6a e equilibr\u00e2 e de f\u00f3rme ci\u00f9 model\u00e6 che color\u00eee, ami\u00e0ndo a-o ver\u00ecsmo de outo\u00ee che rem\u00f3ntan sc\u00ecnn-a-o Carav\u00e0ggio.\nApr\u00eauvo a-o s\u00f2 car\u00e0tere riserv\u00f2u, de f\u00eaua che da-i s\u00f2 am\u00eexi zen\u00e9ixi o no l'\u00e0 av\u00fbo 'n gr\u00e0n n\u00f3mme in v\u00ectta \u00f2 tra a cr\u00ectica, pi-\u00e2 ci\u00f9 p\u00e0rte apr\u00eauvo a-e p\u00f6ch\u00ecscime \u00f2pere a l\u00ea atribo\u00eee, pe de ci\u00f9 scito\u00e6 inte di l\u00eaughi de no gr\u00e0nde rilev\u00e0nsa, scib\u00e9n che i s\u00f2 tr\u00e0vaggi l'\u00e0n de l\u00f3ngo f\u00e6to conscider\u00e2 'n pit\u00f4 de gr\u00e0nde abilit\u00e6.\n\u00d2pere.\nLig\u00f9ria.\nPe de ci\u00f9, inte cole\u00e7io\u00ecn de Pal\u00e0\u00e7io R\u00f3sso gh'\u00e9 conserv\u00f2u 'n inport\u00e0nte gr\u00f9ppo de dis\u00e9gni da l\u00ea realiz\u00e6."}
{"id": "30048", "revid": "12052", "url": "https://lij.wikipedia.org/wiki?curid=30048", "title": "\u00c0ngiou Banch\u00ea", "text": ""}
{"id": "30049", "revid": "12052", "url": "https://lij.wikipedia.org/wiki?curid=30049", "title": "V\u00eclla Gn\u00e9cco (Castel\u00e9tto, Z\u00eana)", "text": "A V\u00eclla Gn\u00e9cco a l'\u00e9 'na v\u00eclla de Z\u00eana ch'a se tr\u00eauva a-o c\u00ecvico 2 de C\u00f3rso Pagan\u00ecn, into quart\u00ea de Castel\u00e9tto. A l'\u00e9 st\u00e6ta costro\u00eea into s\u00e9colo XVIII c\u00f3mme v\u00eclla s\u00f9b-urb\u00e2na da-ar\u00e9nte a-a Mont\u00e2 de Sant'\u00c0nna, inte 'na z\u00f6na serv\u00eea da-o cond\u00fbto st\u00f2rico de Z\u00eana e \u00f2ua p\u00e0rte do c\u00e9ntro da \u00e7it\u00e6 apr\u00eauvo a l'espansci\u00f3n urban\u00ecstica do s\u00e9colo XIX.\nDescri\u00e7i\u00f3n.\nA v\u00eclla a l'\u00e0 'na strut\u00fba as\u00e6 s\u00e9nplice, de f\u00f3rma retangol\u00e2re e spart\u00eea in sce tr\u00e9i ci\u00e9n ci\u00f9 un seminter\u00f2u. Da-a mi\u00e2gia v\u00e8rso s\u00f9d se svil\u00f9ppa 'n'\u00e2a ci\u00f9 b\u00e0ssa, s\u00f4via a-a qu\u00e6 gh'\u00e9 'na ter\u00e0ssa panor\u00e0mica. D'in g\u00eeo a-a v\u00eclla se tr\u00eauva o s\u00f2 giard\u00ecn, into pas\u00f2u b\u00e9n b\u00e9n ci\u00f9 gr\u00e0nde, d\u00f3nde gh'\u00e9, \u00f3ltre a l'intr\u00e2 prin\u00e7ip\u00e2 in sce C\u00f3rso Pagan\u00ecn, 'n'intr\u00e2 later\u00e2le a-o c\u00ecvico 50 da Mont\u00e2 de Sant'\u00c0nna.\nD\u00e6to che, qu\u00e0nde a l'\u00e9 st\u00e6ta costro\u00eea, inte sto sc\u00eeto chi ghe pas\u00e2va o cond\u00fbto da \u00e7it\u00e6, e arc\u00e2te di p\u00f3nti-can\u00e6 za exist\u00e9nti s\u00f3n st\u00e6te d\u00eauvi\u00e6 pe ar\u00eaze o giard\u00ecn da v\u00eclla. Sta circost\u00e0nsa chi, ascond\u00e9ndolo a-a v\u00ecsta, a l'\u00e0 port\u00f2u qu\u00e9sto t\u00f2cco da v\u00eagia infrastrut\u00fba a \u00ease anc\u00f3n in p\u00ea qu\u00e0nde o r\u00e8sto o l'\u00e9 st\u00e6to in sci\u00e2 f\u00ecn caci\u00f2u zu. Inti sp\u00e0\u00e7\u00e7i ricav\u00e6 de s\u00f3tta a-i \u00e8rchi gh'\u00e9 pe c\u00f3ntra a cant\u00ecnn-a da v\u00eclla.\nD'ancheu, V\u00eclla Gn\u00e9cco a l'\u00e9 'na rescid\u00e9nsa priv\u00e2."}
{"id": "30053", "revid": "12052", "url": "https://lij.wikipedia.org/wiki?curid=30053", "title": "Str\u00e0dda de Agost\u00ecn Bert\u00e2ni (Z\u00eana)", "text": "A Str\u00e0dda de Agost\u00ecn Bert\u00e2ni a l'\u00e9 'na str\u00e0dda de Z\u00eana, scito\u00e2 into quart\u00ea de Castel\u00e9tto. Sta str\u00e0dda chi, ch'a p\u00eegia o s\u00f2 n\u00f3mme da-o m\u00eago e pol\u00ectico milan\u00e9ize ch'o l'\u00e9 st\u00e6to pe t\u00e0nti \u00e0nni a Z\u00eana asc\u00ec, a col\u00eaga C\u00f3rso Mag\u00e9nta, a n\u00f2rd, co-a Ci\u00e0ssa di Capu\u00e7\u00ecn, a s\u00f9d.\nSt\u00f6ia.\nSta str\u00e0dda chi a l'\u00e9 st\u00e6ta realiz\u00e2 inte l'\u00e0nbito do colegam\u00e9nto tra a p\u00e0rte za ex\u00ecstente da \u00e7it\u00e6, sp\u00e9cce qu\u00e9lla d'in g\u00eeo Ci\u00e0ssa Corv\u00e9tto, co-e z\u00f6ne de n\u00eauva urbaniza\u00e7i\u00f3n apr\u00eauvo a l'avert\u00fba da Circonvala\u00e7i\u00f3n a M\u00f3nte tra a f\u00ecn do s\u00e9colo XIX e o prin\u00e7\u00ecpio do s\u00e9colo XX.\nCi\u00f9 antigam\u00e9nte, a-o p\u00f2sto de sta str\u00e0dda chi gh'\u00eaa s\u00f4lo de cr\u00eauze c\u00f3mme qu\u00e9lla da Mont\u00e2 de Batist\u00ecnn-e e da Mont\u00e2 de Sant'\u00c0nna.\nDescri\u00e7i\u00f3n.\nA tab\u00e9lla chi de s\u00f3tta a cont\u00eagne t\u00f9tti i sc\u00eeti d'inter\u00e9sse che s'av\u00e0nsan in sce Str\u00e0dda de Agost\u00ecn Bert\u00e2ni. Pe de ci\u00f9, gh'\u00e9 asc\u00ec o p\u00e0rco p\u00f9blico di Giard\u00ecn \u00c0ldo Acquar\u00f3n e, a-o c\u00ecvico 4, a s\u00eade da Dire\u00e7i\u00f3n de l'ASL 3 \"Zen\u00e9ize\" do serv\u00ec\u00e7io sanit\u00e2io l\u00ecgure.\nComunica\u00e7io\u00ecn.\nA str\u00e0dda a no l'\u00e9 coleg\u00e2 da-e cori\u00eare do trasp\u00f2rto p\u00f9blico loc\u00e2le de l'AMT ma gh'\u00e9 st\u00e6to ativ\u00f2u o serv\u00ec\u00e7io \"TaxiBus\" de trasp\u00f2rto p\u00f9blico a ciam\u00e2ta. In particol\u00e2, pe de chi ghe p\u00e0ssa a l\u00ecnia n\u00f9mero 12, co-a ferm\u00e2ta de:\nPe de ci\u00f9 in sce Str\u00e0dda Bert\u00e2ni, da-ar\u00e9nte a l'incr\u00f4xo con C\u00f3rso Mag\u00e9nta, gh'\u00e9 a sta\u00e7i\u00f3n superi\u00f4re da funicol\u00e2re de Sant'\u00c0nna e, a qu\u00e0rche d\u00eax\u00e9nn-a de m\u00eatri ci\u00e0\u00f9 a n\u00f2rd, l'intr\u00e2 de unn-a galer\u00eee de b\u00e2ze de l'ascens\u00f4 Mag\u00e9nta-Cr\u00f2cco."}
{"id": "30055", "revid": "12052", "url": "https://lij.wikipedia.org/wiki?curid=30055", "title": "C\u00e0rlo Gi\u00f6x\u00e8ppe R\u00e0tto", "text": "O C\u00e0rlo Gi\u00f6x\u00e8ppe R\u00e0tto (d\u00eeto R\u00e0tti asc\u00ec, S\u00e0nn-a, 27 nov\u00e9nbre 1737 - Z\u00eana, 27 set\u00e9nbre 1795) o l'\u00e9 st\u00e6to 'n pit\u00f4 e st\u00f2rico de l'\u00e0rte zen\u00e9ize.\nV\u00ectta.\nO R\u00e0tto scrit\u00f4.\nO C\u00e0rlo Gi\u00f6x\u00e8ppe R\u00e0tto o l'\u00e9 nasci\u00fbo a S\u00e0nn-a a-i 27 de nov\u00e9nbre do 1737 da-o Z\u00e2ne Agost\u00ecn, pit\u00f4 l\u00ea asc\u00ec, e da M\u00e0ia Rozal\u00eea Feip\u00f3n. D\u00f2ppo av\u00e9i inpr\u00e9izo e b\u00e2ze do mest\u00ea da s\u00f2 po\u00e6 o s'\u00e9 trasfer\u00eeo a R\u00f3mma, d\u00f3nde, tra o 1756 e o 1759, o l'\u00e0 travagi\u00f2u inte bit\u00eaghe do Placido Costanzi, conosc\u00e9ndo o Pompeo Batoni e l'Anton Raphael Mengs, ch'o l'\u00e9 divent\u00f2u 'n s\u00f2 c\u00e2o am\u00eego.\nA desp\u00e6to di st\u00f9ddi in c\u00f3rso, o s'\u00e9 in prin\u00e7\u00ecpio dedic\u00f2u a-a scrit\u00fba, conplet\u00e0ndo into 1762 a pr\u00ecmma stez\u00fba do manoscr\u00eeto in sc\u00ea v\u00ectte di ci\u00f9 inport\u00e0nti art\u00ecsti zen\u00e9ixi, realiz\u00f2u con l'inten\u00e7i\u00f3n de contino\u00e2 l'\u00f2pera st\u00f6iografica do Rafa\u00eale Sopr\u00e0n, public\u00e2 into 1674. St'inpr\u00e9iza leter\u00e2ia chi, da qu\u00e6 o n'\u00e0 scr\u00eeto ci\u00f9 v\u00f2tte inti cart\u00e9zzi av\u00fbi co-o Giovan Pietro Zanotti e o Giovanni Bottari, a l'\u00e9 st\u00e6ta in sci\u00e2 f\u00ecn public\u00e2 inti \u00f9rtimi \u00e0nni sciusci\u00e0nta de qu\u00e9llo s\u00e9colo inta f\u00f3rma de vol\u00f9mme de agiornam\u00e9nto de \"V\u00ectte\" do Sopr\u00e0n e de vol\u00f9mme de prosecu\u00e7i\u00f3n do \"Delle vite de' pittori, scultori, architetti genovesi\". Into m\u00e9ntre, o l'\u00e0 comens\u00f2u a scr\u00eeve a go\u00ecdda art\u00ecstica da \u00e7it\u00e6 de Z\u00eana, public\u00e2 inte l'\u00e0nno 1766 co-o t\u00ectolo \"Instruzione di quanto pu\u00f2 vedersi di pi\u00f9 bello in Genova in pittura, scultura e architettura\" e prop\u00f2sta t\u00f3rna, con di agiornam\u00e9nti, into 1780, \u00e0nno de st\u00e0npa do \"Descrizione delle pitture, scolture e architetture che trovansi in alcune citt\u00e0, borghi e castelli delle due Riviere dello Stato Ligure\" asc\u00ec.\nO R\u00e0tto pit\u00f4.\nInto m\u00e0zzo do 1766 o l'\u00e0 ri\u00e7ev\u00fbo a n\u00f2mina de acad\u00e9mico de m\u00e9rito a-a lig\u00f9stica e, inte qu\u00e9lla \u00f2cax\u00f3n, o l'\u00e0 don\u00f2u a l'Acad\u00e9mia Lig\u00f9stica de B\u00e8lle \u00c0rte l'\u00f2pera \"Tacr\u00ea ch'o bat\u00e9zza Clor\u00ecnda\". Inte l'\u00e0nno 1770 o R\u00e0tto o l'\u00e0 firm\u00f2u, met\u00e9ndoghe a d\u00e6ta, a \"Trinit\u00e6\" pi-\u00e2 bax\u00eclica de S\u00e0nta M\u00e0ia de V\u00ecgne, conscider\u00e2 da \u00e7\u00e8rti crit\u00ecchi c\u00f3mme \"l'\u00f2pera ci\u00f9 sinc\u00eara do disc\u00e9polo do Costanzi\". Da-o zen\u00e2 de qu\u00e9llo \u00e0nno gh'\u00e9 st\u00e6ta 'na corispond\u00e9nsa pe p\u00f2st ci\u00f9 str\u00e9itaa co-o Mengs, con l'art\u00ecsta ted\u00e9sco ch'o l'\u00e9 ariv\u00f2u a vixit\u00e2 Z\u00eana v\u00e8rso a f\u00ecn de m\u00e0rso, coinvolg\u00e9ndo o R\u00e0tto inta prosecu\u00e7i\u00f3n do s\u00f2 vi\u00e2gio. Tra e \u00e7it\u00e6 vixit\u00e6 ins\u00e9mme, into c\u00f3rso do 1770, gh'\u00e9 st\u00e6ta P\u00e0rma, d\u00f3nde \"s\u00f3n an\u00e6ti a inbri\u00e6g\u00e2se do Correggio\", Fir\u00e9nse, d\u00f3nde s\u00f3n st\u00e6ti iscr\u00eeti tra i s\u00f2cci de l'Acad\u00e9mia Fioren\u00ecnn-a, e R\u00f3mma, d\u00f3nde o R\u00e0tto o s'\u00e9 ferm\u00f2u sc\u00ecnn-a-o 1774. Inte sto per\u00eeodo chi o l'\u00e0 realiz\u00f2u v\u00e0rie c\u00f2pie de gr\u00e9nde \u00f2pere do Rinascim\u00e9nto, quarched\u00f9nn-a asc\u00ec in sce comisci\u00f3n da Z\u00eana da p\u00e0rte fam\u00ecggia Cangi\u00e2xa. Do 1771 a l'\u00e9 'na t\u00e9ia, firm\u00e2 con d\u00e6ta, ch'a rafig\u00fba o \"Cr\u00ecsto ch'o l'ap\u00e2re a S\u00e0nta Cat\u00e6n Fi\u00e9sco\" p\u00f2-u Conservat\u00f6io Fi\u00e9sco de Z\u00eana, co-o bos\u00e9tto de st'\u00f2pera chi ch'o l'\u00e9 st\u00e6to don\u00f2u a l'Acad\u00e9mia Rom\u00e0nn-a de S\u00e0n L\u00f9cco inte l'\u00f2cax\u00f3n da pr\u00f2pia ele\u00e7i\u00f3n, a-i 2 de ag\u00f3sto do 1772, a acad\u00e9mico de m\u00e9rito inte qu\u00e9lla asocia\u00e7i\u00f3n in sce prop\u00f2sta do Mengs m\u00e6ximo.\nInte l'\u00e0nno 1773 o R\u00e0tto, nomin\u00f2u into m\u00e9ntre c\u00f3mme un di direto\u00ee de l'Acad\u00e9mia Capitol\u00ecnn-a, o s'\u00e9 dedic\u00f2u a 'na p\u00e2a, d'ancheu desp\u00e8rsa, ch'a rafigu\u00e2va o prez\u00e9pio. L'\u00f2pera, realiz\u00e2 in sce comisci\u00f3n e bos\u00e9tto do Mengs pi-\u00e2 g\u00eaxa di Merc\u00e0nti de Bar\u00e7el\u00f3nn-a, seg\u00f3ndo qu\u00e0nte o l'\u00e9 em\u00e8rge da-a corispond\u00e9nsa tra i do\u00ee art\u00ecsti a l'\u00e9 st\u00e6ta vend\u00fba \"in loco\" into l\u00f9ggio do 1774. Into c\u00f3rso de qu\u00e9llo \u00e0nno o R\u00e0tto o l'\u00e0 lasci\u00f2u R\u00f3mma, fax\u00e9ndo stram\u00fbo a P\u00e0rma, d\u00f3nde o l'\u00e0 copi\u00f2u p\u00f2-u march\u00e9ize C\u00e0rlo Cangi\u00e2xo o \"S\u00e0n G\u00eaumo\" do Correggio chi conserv\u00f2u. Into 1775, in Z\u00eana, o l'\u00e0 realiz\u00f2u 'na c\u00f2pia da s\u00f2 p\u00e2a p\u00f2-u Conservat\u00f6io Fi\u00e9sco; da-e dimenscio\u00ecn ci\u00f9 pic\u00ecnn-e, destin\u00e2 a-o santo\u00e2io da Madon\u00e9tta. A-i 21 de dex\u00e9nbre do 1775, 'n m\u00e9ize d\u00f2ppo a m\u00f2rte do s\u00f2 po\u00e6 Z\u00e2ne Agost\u00ecn, o l'\u00e9 st\u00e6to nomin\u00f2u diret\u00f4 da sch\u00eaua de pit\u00fba de l'Acad\u00e9mia Lig\u00f9stica, pi-\u00e2 qu\u00e6, a-i 31 de dex\u00e9nbre do 1776, o l'\u00e0 elabor\u00f2u o n\u00eauvo dis\u00e9gno p\u00f2-u dipl\u00f6ma. Do 1775, firm\u00f2u da-o R\u00e0tto, l'\u00e9 asc\u00ec o \"Ritr\u00e6to de Z\u00f3rzo Sp\u00ecnoa\", d'ancheu inte 'na cole\u00e7i\u00f3n priv\u00e2. Into l\u00f9ggio do 1776 o l'\u00e0 ri\u00e7ev\u00fbo a comisci\u00f3n, da p\u00e0rte da Caz\u00e0ssa do Sant\u00ecscimo Sacram\u00e9nto da g\u00eaxa de S\u00e0n Fran\u00e7\u00e9sco d'Arb\u00e2, de 'n confa\u00f3n procescion\u00e2le ch'o rafigo\u00ease S\u00e0n Fran\u00e7\u00e9sco. A l'\u00e0nno 1777 rem\u00f3ntan qu\u00e0ttro t\u00e9ie co-e \"St\u00f6ie de S\u00e0nta Z\u00ectta\" pi-\u00e2 g\u00eaxa de B\u00f3rgo P\u00eclla dedic\u00e2 a-a s\u00e0nta. Inte sta g\u00eaxa chi o l'\u00e0 realiz\u00f2u e pit\u00fbe in sci\u00f4 v\u00f2rto asc\u00ec, d'ancheu perd\u00fbe apr\u00eauvo a-a distru\u00e7i\u00f3n do v\u00eagio cazam\u00e9nto. L'\u00e9 prob\u00e0bile ch'a s\u00e9gge do m\u00e6ximo \u00e0nno \u00e0nche a p\u00e2a co-a \"Crocifisci\u00f3n de S\u00e0n Gi\u00f6x\u00e8ppe da Covert\u00ecn e o bi\u00f2u Bonavent\u00fba da Pot\u00e9nsa\" pi-\u00e2 g\u00eaxa de S\u00e0n Fran\u00e7\u00e9sco de Urb\u00ecn. Tra o 1778 e o 1782 o R\u00e0tto o l'\u00e0 p\u00f6i pitur\u00f2u d\u00f3zze t\u00e9ie co-e \"St\u00f6ie de Sant'Ant\u00f6nio Ab\u00f2u\", comiscion\u00e6 da-a Caz\u00e0ssa de l'\u00f6t\u00f6io dedic\u00f2u a-o s\u00e0nto a M\u00ea, d\u00f3nde gh'\u00e9 conserv\u00f2u asc\u00ec \u00e7\u00ecnque bos\u00e9tti da l\u00ea firm\u00e6.\n\u00d9rtimi \u00e0nni.\nDo sto per\u00eeodo chi, \u00f6 s\u00e6 qu\u00e9llo da s\u00f2 produ\u00e7i\u00f3n ci\u00f9 m\u00e9uia, gh'\u00e9 de \u00f2pere baz\u00e6 sorviat\u00f9tto in sci\u00f4 st\u00eele neocl\u00e0scico, scib\u00e9n ch\u00f2-u R\u00e0tto o l'\u00e0 conserv\u00f2u \u00e7\u00e8rte mem\u00f6ie da gr\u00e0nde tradi\u00e7i\u00f3n do bar\u00f2cco zen\u00e9ize. A-a f\u00ecn di \u00e0nni \u00f2t\u00e0nta do s\u00e9colo XVIII rem\u00f3ntan d\u00f6tr\u00e6 gr\u00f2sse \u00f2pere realiz\u00e6 pi-\u00e2 \u00e7it\u00e6 de S\u00e0nn-a, d\u00f3nde o l'\u00e0 sogiorn\u00f2u pe 'n p\u00f6 de t\u00e9npo. Tra qu\u00e9ste se p\u00eauan aregord\u00e2 a \"Trinit\u00e6 e i S\u00e0nti Agost\u00ecn e M\u00f2nica\" pi-\u00e2 g\u00eaxa de m\u00f3neghe da Sant\u00ecscima Non\u00e7i\u00e2 (d'ancheu \u00f6t\u00f6io do Cr\u00ecsto Resuscit\u00f2u); o c\u00eeclo, as\u00e6 inspir\u00f2u da-i m\u00f2ddi do Mengs e do Batoni, pe l'\u00f6t\u00f6io di S\u00e0nti P\u00ea e Cat\u00e6n, inandi\u00f2u inte l'\u00e0nno 1778 e conplet\u00f2u into 1782; l'\"Aprova\u00e7i\u00f3n de l'\u00f3rdine domenic\u00e0n\" e o \"S\u00e0n Dom\u00e9nego o br\u00fbxa i l\u00ecbbri er\u00e9tichi\" p\u00f2-u presbit\u00eaio da g\u00eaxa de S\u00e0n Z\u00e2ne Bat\u00ecsta in S\u00e0n Dom\u00e9nego. Pe sta g\u00eaxa chi o l'\u00e0 realiz\u00f2u \u00e2tre qu\u00e0ttro t\u00e9ie asc\u00ec: se tr\u00e0tta de p\u00e2e de \"S\u00e0n Nic\u00f2lla de B\u00e2ri\", do 1779, e de \"S\u00e0n Tom\u00e2xo d'Aqu\u00ecn\", do 1780, m\u00e9ntre a-o 1785 rem\u00f3ntan a \"Nasc\u00ecta\" e a \"M\u00f2rte da V\u00e8rgine\". Inte l'\u00e0nno 1779, apr\u00eauvo a-a m\u00f2rte do Mengs, o l'\u00e0 f\u00e6to public\u00e2 l\"'Epilogo della vita del fu Cavalier Antonio Raffaello Mengs, primo pittor di camera di Sua Maest\u00e0 Cattolica, socio delle Accademie Romana, Bolognese, Fiorentina, Parmense, Genovese\", into qu\u00e6 o l'\u00e0 anti\u00e7ip\u00f2u a publica\u00e7i\u00f3n do \"Notizie storiche sincere intorno la vita e le opere del celebre pittore Antonio Allegri da Correggio\", dedic\u00f2u a-a biograf\u00eea do pit\u00f4 emili\u00e0n.\nInto m\u00e9ntre o R\u00e0tto o l'\u00e0 gest\u00eeo di inport\u00e0nti cant\u00ea a Z\u00eana, tra i qu\u00e6 se p\u00eauan aregord\u00e2 o c\u00eeclo de pit\u00fbe p\u00f2-u pal\u00e0\u00e7io de Gi\u00e0como S\u00e6ra inta Ci\u00e0ssa de S\u00e0nta Sab\u00ecnn-a e a gr\u00e0nde decora\u00e7i\u00f3n, f\u00e6ta de pit\u00fbe e de t\u00e9ie, do sal\u00f3n do Conseg\u00e9tto a P\u00e2xo, avi\u00e2 inte l'\u00e0nno 1780 pe sostito\u00ee e pit\u00fbe do Fran\u00e7\u00e9sco Solim\u00e9nn-a destr\u00fbte inte l'inc\u00e9ndio do nov\u00e9nbre do 1777 e concl\u00fbza tr\u00e9i \u00e0nni d\u00f2ppo. Inte st'\u00f9rtimo \u00e0nno chi o l'\u00e0 decor\u00f2u, pe l'Ant\u00f6nio Gi\u00f9lio III Br\u00ecgnoe-S\u00e2le, 'n sal\u00f2tto do s\u00f2 sc\u00eeto inte Pal\u00e0\u00e7io R\u00f3sso ma, a-a giorn\u00e2 d'ancheu, se s\u00f3n conserv\u00e6 s\u00f4lo e t\u00e9ie de l'\"\u00c8rcole e C\u00e2co\" e l'\"\u00c8rcole e Atl\u00e0nte\". Into 1785 o l'\u00e0 mand\u00f2u 'na t\u00e9ia de \"S\u00e0nta Cat\u00e6n da Z\u00eana\" a-a g\u00eaxa do Lor\u00e9tto a Lisb\u00f3nn-a e, into 1786, o l'\u00e0 firm\u00f2u a p\u00e2a de \"S\u00e0n Fran\u00e7\u00e9sco de Sales\" pi-\u00e2 g\u00eaxa de S\u00e0nta M\u00e0rta de Port\u00f6ia. Do per\u00eeodo 1786-1787 s\u00f3n i do\u00ee qu\u00e0ddri pe l'\u00f6t\u00f6io de l'Inmacol\u00e2 Conce\u00e7i\u00f3n de In\u00eaia, che rafig\u00fban l'\"Anoncia\u00e7i\u00f3n\" e l'\"Ason\u00e7i\u00f3n da V\u00e8rgine\", e, de l\u00f3ngo into 1787, o l'\u00e0 conplet\u00f2u l\"'Anoncia\u00e7i\u00f3n\" p\u00f2-u c\u00f6o da bax\u00eclica de S\u00e0nta M\u00e0ia de V\u00ecgne e ri\u00e7ev\u00fbo 'n ac\u00f3nto p\u00f2-u \"Mist\u00earo da Trinit\u00e6\" destin\u00f2u a l'\u00f6t\u00f6io savon\u00e9ize da-o m\u00e6ximo n\u00f3mme. Do 1788 a l'\u00e9 a f\u00ecrma, con d\u00e6ta, in sci\u00e2 p\u00e2a co-a \"N\u00f2stra Scign\u00f4a da C\u00f4n\u00e9tta\" pi-\u00e2 g\u00eaxa de Sant'Anton\u00ecn a Morti\u00f2u. Tra o 1788 e o 1790 o l'\u00e0 realiz\u00f2u e pit\u00fbe do presbit\u00eaio da g\u00eaxa de S\u00e0n Sc\u00ee de N\u00e9rvi e, into 1791, qu\u00e9lle inta cap\u00e9lla de Gr\u00e0\u00e7ie da g\u00eaxa de S\u00e0nta Marg\u00e0ita de S\u00f6i, a-e qu\u00e6 l'\u00e9 da az\u00f3nze e d\u00f4e p\u00e2e do \"Gex\u00f9 prezent\u00f2u a Scime\u00f3n\" e da \"Prezenta\u00e7i\u00f3n a-o T\u00e9npio da V\u00e8rgine\", con l'\u00f9rtima ch'a l'\u00e9 firm\u00e2 e dat\u00e2 1791. De qu\u00e9llo \u00e0nno s\u00f3n asc\u00ec \"I m\u00e0rtiri F\u00e8rmo e Inlumin\u00e2\" pi-\u00e2 g\u00eaxa de S\u00e0n Mart\u00ecn de Pol\u00e0nexi e a \"Crocifisci\u00f3n de S\u00e0n P\u00ea\" pi-\u00e2 g\u00eaxa de S\u00e0n P\u00ea a-a F\u00f4xe, pi-\u00e2 qu\u00e6, inte l'\u00e0nno a vegn\u00ee, o l'\u00e0 realiz\u00f2u o \"S\u00e0n P\u00ea ch'o goar\u00ecsce o paraliz\u00f2u\" asc\u00ec. Da-o 1791, o l'\u00e0 av\u00fbo 'na str\u00e9ita corispond\u00e9nsa co-o Luigi Lanzi, as\u00e6 int\u00e9nsa sp\u00e9cce sc\u00ecnn-a-o 1794. A st'\u00e0nno chi a rem\u00f3nta a p\u00e2a de \"S\u00e0n Mich\u00ea Arcangi\u00f2u\", con f\u00ecrma e d\u00e6ta, realiz\u00e2 pi-\u00e2 g\u00eaxa de S\u00e0n St\u00eava, d\u00f3nde o R\u00e0tto o l'\u00e9 st\u00e6to in sci\u00e2 f\u00ecn inter\u00f2u apr\u00eauvo a-a s\u00f2 m\u00f2rte, avegn\u00fba in Z\u00eana a-i 24 de set\u00e9nbre do 1795.\n\u00d2pere.\nPit\u00fbe.\nO R\u00e0tto o l'\u00e0 lasci\u00f2u 'n'inport\u00e0nte produ\u00e7i\u00f3n art\u00ecstica, conserv\u00e2 pi-\u00e2 ci\u00f9 p\u00e0rte in Lig\u00f9ria anc\u00f3n a-a giorn\u00e2 d'ancheu. Tra e s\u00f2 \u00f2pere po\u00eamo aregord\u00e2:"}
{"id": "30056", "revid": "12052", "url": "https://lij.wikipedia.org/wiki?curid=30056", "title": "C\u00e0rlo Gi\u00f6x\u00e8ppe R\u00e0tti", "text": ""}
{"id": "30060", "revid": "12052", "url": "https://lij.wikipedia.org/wiki?curid=30060", "title": "\u00c0nni d\u00eaxe", "text": ""}
{"id": "30061", "revid": "12052", "url": "https://lij.wikipedia.org/wiki?curid=30061", "title": "\u00c0nni v\u00ecnti", "text": ""}
{"id": "30062", "revid": "12052", "url": "https://lij.wikipedia.org/wiki?curid=30062", "title": "\u00c0nni tr\u00e9nta", "text": ""}
{"id": "30063", "revid": "12052", "url": "https://lij.wikipedia.org/wiki?curid=30063", "title": "\u00c0nni quar\u00e0nta", "text": ""}
{"id": "30064", "revid": "12052", "url": "https://lij.wikipedia.org/wiki?curid=30064", "title": "\u00c0nni \u00e7inqu\u00e0nta", "text": ""}
{"id": "30065", "revid": "12052", "url": "https://lij.wikipedia.org/wiki?curid=30065", "title": "\u00c0nni sciusci\u00e0nta", "text": ""}
{"id": "30066", "revid": "12052", "url": "https://lij.wikipedia.org/wiki?curid=30066", "title": "\u00c0nni set\u00e0nta", "text": ""}
{"id": "30067", "revid": "12052", "url": "https://lij.wikipedia.org/wiki?curid=30067", "title": "\u00c0nni \u00f2t\u00e0nta", "text": ""}
{"id": "30068", "revid": "12052", "url": "https://lij.wikipedia.org/wiki?curid=30068", "title": "\u00c0nni nov\u00e0nta", "text": ""}
{"id": "30072", "revid": "12552", "url": "https://lij.wikipedia.org/wiki?curid=30072", "title": "Llanito", "text": "O Llanito o Yanito o l'\u00e9 in dial\u00e9tto cr\u00e9olo parl\u00f2u a Gibilt\u00e6ra (Regno Un\u00eeo) con inport\u00e0nti infloense do dialetto spagn\u00f2llo andaluzo e da l'ingleize, g'ha asc\u00ec de inflescio\u00een da-o portogh\u00e9ize, l'italian, o ligure, l' ebraico e o mart\u00e9ize. A l'\u00e9a terse l\u00e9ngoa parl\u00e2 a Gibilt\u00e6ra, d\u00f2ppo l'ingl\u00e9ize (a lengoa ufi\u00e7i\u00e2) e o spagn\u00f2llo. A v\u00e9gne parl\u00e2 da squ\u00e6xi 20.000-25.000 personn-e.\nI gibilter\u00ecn se ciamman l'un con l'\u00e2tro \"Llanitos\" (femin\u00eele \"Llanitas\"). O termine d'uzo comun \"los Llanis\" l'\u00e9 adeuvi\u00f2u asc\u00ec a La L\u00ednea de la Concepci\u00f3n, Algeciras e inte \u00e7it\u00e6 vixinn-e.\nEzempi.\nLlanito: Hombre, I'm telling you que no puedes...\nSpagn\u00f2llo: Hombre, te digo que no puedes...\nIngleize: Man, I'm telling you (that) you can't...\nLlanito: Hay call para ti.\nSpagn\u00f2llo: Tienes una llamada.\nIngleize: There's a call for you.\nLlanito: S\u00ed, pero at the end of the day...\nSpagn\u00f2llo: S\u00ed, pero a fin de cuentas...\nIngleize: Yes, but at the end of the day...\nLlanito: Te llamo p'atras anyway\nSpagn\u00f2llo: Te devuelvo la llamada de todas maneras\nIngleize: I'll call you back anyway"}
{"id": "30074", "revid": "12052", "url": "https://lij.wikipedia.org/wiki?curid=30074", "title": "Pal\u00e0\u00e7io Od\u00earo (Z\u00eana)", "text": "O Pal\u00e0\u00e7io Od\u00earo o l'\u00e9 'n pal\u00e0\u00e7io de Z\u00eana ch'o se tr\u00eauva a-o c\u00ecvico 6 da Str\u00e0dda de Gianc\u00e0rlo Od\u00ecn, into quart\u00ea de Castel\u00e9tto. O gr\u00e0nde cazam\u00e9nto, ti\u00f2u sci\u00f9 inte l'\u00e0nno 1899, o l'\u00e9 st\u00e6to costro\u00eeo inte 'n st\u00eele coloni\u00e2le in sce prog\u00e8tto de l'archit\u00e9tto zen\u00e9ize M\u00e0rco Our\u00e9lio Cr\u00f2tta. \nDescri\u00e7i\u00f3n.\nPal\u00e0\u00e7io Od\u00earo o l'\u00e9 st\u00e6to costro\u00eeo, pe voent\u00e6 de l'inprez\u00e2io \u00f2m\u00f2nimo, inte l'\u00e0nbito do proc\u00e8sso de urbaniza\u00e7i\u00f3n da z\u00f6na apr\u00eauvo a l'avert\u00fba da Circonvala\u00e7i\u00f3n a M\u00f3nte tra a f\u00ecn do s\u00e9colo XIX e o prin\u00e7\u00ecpio do s\u00e9colo XX. Def\u00e6ti, a costru\u00e7i\u00f3n de sto cazam\u00e9nto chi a l'\u00e9 st\u00e6ta inandi\u00e2 inte l'\u00e0nno 1899, in sci\u00e2 b\u00e2ze do prog\u00e8tto de l'archit\u00e9tto zen\u00e9ize M\u00e0rco Our\u00e9lio Cr\u00f2tta, ch'o l'\u00e0 colabor\u00f2u a-a realiza\u00e7i\u00f3n do Cast\u00e9llo d'Albertis asc\u00ec. In particol\u00e2, inte st'\u00f2pera chi, o Cr\u00f2tta o s'\u00e9 in p\u00e0rte destac\u00f2u da-o s\u00f2 st\u00eele ci\u00f9 medieval\u00ecsta, d\u00e0ndo a-a s\u00f2 crea\u00e7i\u00f3n 'na c\u00e2a b\u00e9n b\u00e9n ci\u00f9 ez\u00f2tica ch'a l'areg\u00f3rda l'architet\u00fba coloni\u00e2le svilup\u00e2 da-i ingl\u00e9ixi inti s\u00f2 dom\u00ecnni in \u00ccndia. \nA faci\u00e2ta prin\u00e7ip\u00e2, ch'a s'av\u00e0nsa in sci\u00e2 funicol\u00e2re de Sant'\u00c0nna v\u00e8rso a Str\u00e0dda de Agost\u00ecn Bert\u00e2ni, a l'\u00e9 carateriz\u00e2 da 'n gr\u00e0n n\u00f9mero de pogi\u00f6li arez\u00fbi da cartabo\u00ecn, chin\u00f2lle e s\u00eami-chin\u00f2lle con, a l'\u00f9rtimo ci\u00e0n, 'na galer\u00eea inte 'na l\u00f6gia ch'a f\u00e0 p\u00e0i o pal\u00e0\u00e7io c\u00f3mme 'na s\u00f4la, gr\u00e0nde, abita\u00e7i\u00f3n, aregord\u00e0ndo \u00e7\u00e8rti \"Grand Hotel\" da \u00e7it\u00e6. "}
{"id": "30080", "revid": "12052", "url": "https://lij.wikipedia.org/wiki?curid=30080", "title": "Capella da Madonna di Angeli (U Burghettu)", "text": "A capella da Madonna di Angeli a l'\u00e8 ina capella du Burghettu situ\u00e2 inta regi\u00f9n cunusci\u00fca cumme Casasse, vixin au cunf\u00ecn cun L\u00f6a, in Via Madonna di Angeli. A l'\u00e8 st\u00e8ta custru\u00eca intu seculu disette e, bench\u00e9 a se tr\u00f6va intu teritoriu du cum\u00fcn du Burghettu, a l'\u00e8 situ\u00e2 sutta aa parocchia de San P\u00ecu X a L\u00f6a.\nStoria.\nU primmu atoiu.\nInta regi\u00f9n nota cumme Casasse, ai cunf\u00ecn tra u Burghettu, incl\u00fcxu intu teritoriu da Rep\u00fcblica de Z\u00eana, e L\u00f6a, che invece u fax\u00eava p\u00e2rte de ina cunt\u00eaa indipendente cuntrul\u00e2 dai Doria, se tr\u00f6vava intu Seisentu poche abitasi\u00f9i r\u00fcstiche de cuntad\u00ecn, dae qu\u00e2li l'area a l'\u00e0 pigion u numme\nA storia da custrusi\u00f9n de in atoiu inta z\u00f6na a vegne racunt\u00e2 in moddu detaglion da Giovanni Ambrogio Paneri inte in s\u00f2 fam\u00fcsu manoscrittu ciamon \"Sacru e v\u00e2gu giardinellu\". Inte stu documentu se tr\u00f6va ina descrisi\u00f9n detagli\u00e2 di teritori da diocexi d'Arbenga intu Sedicesimu seculu, cun l'indicasi\u00f9n de t\u00fctti i edifissi religiusi ch'i ne fax\u00eavan parte. Da chi u se vegghe cumme a custrusi\u00f9n a l'\u00e8 st\u00e8ta cumisciun\u00e2 da Giacomo Maria Orsero fu Pietro Batta, u qu\u00e2le u l'\u00e0 f\u00e8ta custru\u00ec a proprie spese l'atoiu intu s\u00f2 ter\u00e9n. P'ou ci\u00fc l'\u00e0 doton de 200 franchi e d'in reditu ann\u00fcu de 12 franchi, de moddu che u se puresse celebr\u00e2 ina messa au mese ci\u00fc quella du giurnu da festa patrun\u00e2le. Ste infurmasi\u00f9i i sun invece ripurt\u00e8 da in attu nutarile, firmon ai 7 z\u00fcgnu du 1645, ancua aua cunserv\u00e2 inta bibliut\u00eaca vescuvile d'Arbenga.\nQuattru giurni doppu, a l'11 de z\u00fcgnu, u gh'\u00e8 st\u00e8ta a cerimonia pe-a posa da primma pr\u00eca, insemme aa racolta de numeruse oferte pe-a realisasi\u00f9n de l'edificio. Aa presenza du ret\u00f9 da parocchia de San Mat\u00ea, u sci\u00f9 Pier Antonio Perelli, intu postu da fut\u00fca custrusi\u00f9n l'\u00e8 st\u00e8tu anche misciu ina cruxe cun in simma e seguenti iscrisi\u00f9i:\nDa sti pap\u00ea se ric\u00e2va anche a descrisi\u00f9n de cumme in origine a l'\u00eaa f\u00e8ta a strut\u00fca. L'atoiu, ci\u00fc grande e giron diversamente rispettu aa strut\u00fca atu\u00e2le, u l'ax\u00eava ina lunghessa de 40 p\u00e2rmi, ina larghessa de 20 e in suffittu a volta. U coru u se truv\u00e2va versu nord, invece a faci\u00e2ta de l'atoiu a l'\u00eaa gj\u00e2 a mezzugiurnu. In seguitu a l'\u00e8 st\u00e8ta realis\u00e2 anche ina sacrestia, lunga 12 p\u00e2rmi, e ina stansia dunde u stax\u00eava u fratte eremita ch'u custudiva l'edifissiu. A custrusi\u00f9n a l'\u00e8 st\u00e8ta aa f\u00ecn cunplet\u00e2 cu-a realisasi\u00f9n de ina ture de avistamentu, parte du scistema difensivu luc\u00e2le cuntru i atacchi di pirati t\u00fcrchi.\nA l'internu da gexetta u se truv\u00e2va anche, devion cumme p\u00e2la d'art\u00e2, in inpurtante quaddru realizon da Giuseppe Badaraccu, ch'u figur\u00e2va a Madonna di Angeli, \u00e2ta 12 p\u00e2rmi e l\u00e2rga 8. Stu quaddru u l'\u00e8 st\u00e8tu identificon cun quellu che aua u l'\u00e8 cunservon inta g\u00eaxa de San Mat\u00ea, a l'internu da capella intitul\u00e2 anche l\u00ea aa Madonna di Angeli, miscia in sa sinistra de l'art\u00e2. Segnu da grande cunsiderasi\u00f9n di burghett\u00ecn pe-u pit\u00f9, u Paneri intu s\u00f2 manoscrittu u l'ar\u00ecva a mensun\u00e2 espressamente u Badaraccu, nonostante de solitu u nu dixe i nummi di artisti.\nDoppu circa in annu, u 29 l\u00fcggiu du 1646, l'atoiu u l'\u00e8 st\u00e8tu sulennemente cunsacron dau ret\u00f9 de San Mat\u00ea, cun a benedisi\u00f9n de l'edifissiu e du quaddru du Badaraccu, purton in procesciun pe-i Prig\u00e9 dae cunfraternite de Santa Maria Maddalena e da Dottrina Cristiana. In quell'ocax\u00f9n l'\u00e8 st\u00e8tu celebron a primma messa, aa qu\u00e2le a l'\u00e8 segu\u00eca ina festa aliet\u00e2 da cuncerti de strumenti music\u00e2li. Inoltre, i sun st\u00e8ti spa\u00e8 numerusi mortaretti seguendu ina tradisi\u00f9n, declin\u00e2 inti ci\u00fc muderni foghi d'artifissiu, ch'i d\u00fca ancua anc\u00f6.\nA strut\u00fca origin\u00e2le de l'atoiu a l'\u00e8 st\u00e8ta per\u00f2 gravamente danegi\u00e2 intu cursu di eventi ligh\u00e8 aa cusci dita bataggia de L\u00f6a. A linia du frunte a l'\u00eaa infatti rest\u00e2 pe diversu tenpu lungu a sccium\u00eaa Varatella, cu-i fransexi e i austru-piemuntexi ch'i ax\u00eava i rispettivi cum\u00e2ndi au Burghettu e a L\u00f6a ma, u 23 nuvenbre du 1795 u l'\u00e8 scaton l'ataccu gener\u00e2le de truppe de napoleoniche. I cunbattimenti sustegn\u00fci dau fiancu destru, sutta au cumandu du gener\u00e2le Pierre Augerau, andax\u00eava ci\u00fc o menu lungu a costa che, partindu da Dari, frasi\u00f9n de Tui\u00e0n in sa stradda pe Buis\u00e0n, prucedeva versu u m\u00e2 passandu pe-a Via de Colle, u cost\u00ecn de Marixe e u Castel\u00e2, pe ariv\u00e2 aa f\u00ecn inta piana cust\u00eaa fra u Burghettu e L\u00f6a. Inte sta z\u00f6na, da qu\u00e2le i fan p\u00e2rte i Prig\u00e9, i ghe sun st\u00e8ti forti scuntri tra e due arm\u00e8 e, seguendu a tradisi\u00f9n du postu, in se l'ingressu du picin atoiu ormai derucon dai bunbardamenti u saieva mortu u gener\u00e2le \u00c9tienne Charlet. Pe furt\u00fcna i aredi e, sovratuttu, a grande toa du Badaraccu, a l'\u00eaa za st\u00e8ta spust\u00e2 pe precausi\u00f9n inta g\u00eaxa du burgu, sarvandula daa distrusi\u00f9n de l'edifissiu.\nA n\u00f6va capella.\nDau mumentu da s\u00f2 distrusi\u00f9n, i r\u00fcderi de l'atoiu i sun rest\u00e8 a ricurd\u00e2 l'ant\u00ecga custrusi\u00f9n, pe circa sentusincuant'anni, vegnindu aa fin demul\u00eca pe urdine du Cum\u00fcn, in qu\u00e2ntu pericul\u00e2nte, inte l'annu 1938. L'annu sucessivu i ter\u00e9n i sun st\u00e8ti acquist\u00e8 daa famiggia Guido (cunusci\u00fci cu-u supranumme de Battan) che, insemme a-\u00e2tri abitanti di Prig\u00e9, i \u00e0n cusc\u00ec dec\u00ecsu de ricustru\u00ec l'atoiu cumme ina capella de dimesci\u00f9i ci\u00fc cuntegn\u00fce e orient\u00e2 diversamente. E opere pe-a custrusi\u00f9n da gexetta, realiz\u00e8 da l'inpresa De Francesco (a stessa ch'a l'\u00e0 demuliu i r\u00fcderi), sun dunque incumens\u00e8 du 1939, pe-u custu tut\u00e2le de 5.000 franchi de l'epoca.\nInta realisasiun, in particul\u00e2re, u pavimentu u l'\u00e8 st\u00e8tu dunon da l'inpresa De Francesco, invece a statua da Madonna a l'\u00e8 in opera du scult\u00f9 fransese Bartolom\u00e8 Estr\u00e8ban Murillo. A statua, ariv\u00e2 au Burghettu primma da cunclusi\u00f9n di travaggi, a l'\u00e8 st\u00e8ta cunserv\u00e2 pe in certu tenpu inta vedrina da bit\u00eaga da famiggia Ginocchio. A volta afresc\u00e2, pag\u00e2 14 franchi, a l'\u00e8 in opera du pit\u00f9 du postu Attilio Tarditi e u se dixe che, doppu avei pat\u00ecu arcune disavent\u00fce a causa du maltenpu, cun quelle palanche u l'\u00e0 caton in paegu e in inpermeabile \"da scign\u00f9i\". U lanpad\u00e2iu u l'\u00e8 ina dunasi\u00f9n da famiggia De Giovanni (in particul\u00e2re du sci\u00f9 Giacumu, a mugge Angela e i figgi Gino e Minuccia), invece u cipressu, che ancua anc\u00f6 u svetta a fiancu aa capella, u l'\u00e8 in dono du poeta loanese Luigi Panero, dettu \"U Pat\u00e0\".\nA t\u00e2le propoxitu u se cunta ina cuiusa storia, cu-u Pat\u00e0 che, pe evit\u00e2 che a t\u00e8ra inturnu ae reixe da cianta a nu se daneggesse, u l'\u00e0 pigion \"in prestito\" ina tuagia de lin che a mugg\u00e9 a l'ax\u00eava appena fin\u00ecu de recam\u00e2, tra e s\u00f2 lamentele. Trasport\u00e2 in se ina carriola da Giuseppe Vigo, dettu Pepin, a cianta - cu-a tuagia - a l'\u00e8 st\u00e8ta dunque inter\u00e2 dunde a se tr\u00f6va ancua anc\u00f6.\nFin\u00eci i travaggi u 2 agustu du 1939, giurnu da festa patrun\u00e2le, a capella a l'\u00e8 st\u00e8ta finalmente bened\u00eca. Arcuni anni doppu, du 1953, u vegne custru\u00ecu u picculu canpanin a vela, cu-u s\u00f2 prugettu ch'u l'\u00e8 st\u00e8tu dunon da l'inzegn\u00e9 Morg\u00e2vi. A canp\u00e2na a l'\u00e8 st\u00e8ta invece cat\u00e2 grasie a ina culletta de 35.000 franchi da parte de famigge du postu. In urigine a l'\u00eaa a canp\u00e2na de ina n\u00e2ve, infatti a gh'\u00e0 ancua incisu a scr\u00ecta \"Cracovia\", probabilmente ina n\u00e2ve du Lloyd Triest\u00ecn smantel\u00e2 du '52 inti cant\u00e9 de Sanna.\nTra e \u00fcrtime mudifiche ai ar\u00eadi da capella, se ricorda l'acquistu, du 1980, de in calice e de in cuntenit\u00f9 pe-e ostie, d\u00e2tu che inisialmente pe-a festa patrun\u00e2le i se pigi\u00e2va in prestitu quelli da parocchia. Du 2008 i sun st\u00e8te invece rinfresch\u00e8 e pit\u00f9e e l'internu da capella da p\u00e2rte du pit\u00f9 Carlo Baraglioli e l'\u00e8 st\u00e8tu sustitu\u00ecu u tabernaculu cu-ina dunasiun da scign\u00f9a Ramella e anche di n\u00f6vi candelabri, opera e dunasi\u00f9n du sci\u00f9 Giovanni Gimelli.\nDescrisi\u00f9n.\nA capella da Madonna di Angeli a l'\u00e0 ina strut\u00fca senplice, furm\u00e2 da ina sula stansia a cianta retangul\u00e2re. A l'\u00e0 ina faci\u00e2ta a capanna, cun teitu de tegule. In parallelu aa miagia che a s\u00e8ra in fundu, u se \u00e2rsa u s\u00f2 picin canpanin a vela. In sa faci\u00e2ta u se tr\u00f6va anche dui barcunetti ch'i cunsente l'inluminasi\u00f9n natur\u00e2le da capella ultre che, in sa s\u00f2 punta, ina cruxe picina. A l'esternu, lungu a parete sinistra de l'edifissiu, u se tr\u00f6va in picculu giardin cun dui grandi cipressi, tra i qu\u00e2li u vegne dita a messa inte ucax\u00f9i da festa patrun\u00e2le. Stu giardinettu u l'\u00e8 delimiton dai resti de due miage, perpendicul\u00e2ri aa capella muderna, ch'i sun quellu ch'u resta de pareti de l'ant\u00ecgu atoiu.\nL'internu da capella u l'\u00e8 in buna p\u00e2rte ocupon dau so art\u00e2, realizon in se in cian rialson rispettu au restu da stansia e misciu, segundu l'usu ancua com\u00fcn a l'epoca, a f\u00ec da parete. In simma a l'art\u00e2, inte ina niccia inta parete, a se tr\u00f6va a statua da Madonna, purt\u00e2 in prucesci\u00f9n u giurnu da festa patrun\u00e2le. L'internu u l'\u00e8 cunpleton da ina serie de quaddri, tra cui in gr\u00fcppu de quadretti ch'i rapresenta e 14 stasi\u00f9i da Via Crucis, arcuni ecs-voto e de statuine vutive."}
{"id": "30086", "revid": "12052", "url": "https://lij.wikipedia.org/wiki?curid=30086", "title": "Regi\u00f3n eclesi\u00e0stica Lig\u00f9ria", "text": "A Regi\u00f3n eclesi\u00e0stica Lig\u00f9ria (\"Regio ecclesiastica Liguriae\" in lat\u00ecn) a l'\u00e9 'na regi\u00f3n eclesi\u00e0stica istito\u00eea da-a g\u00eaxa cat\u00f2lica in sce 'n terit\u00f6io che pi-\u00e2 ci\u00f9 p\u00e0rte o coinc\u00ecdde con qu\u00e9llo da regi\u00f3n aministrat\u00eeva co-o m\u00e6ximo n\u00f3mme. A l'incl\u00f9dde asc\u00ec di p\u00e0ixi inte prov\u00ecnse de Lusci\u00e0ndria, C\u00f9nio e Pav\u00eea m\u00e9ntre, pe c\u00f3ntra, v\u00e0rri com\u00f9n l\u00ecguri f\u00e0n p\u00e0rte de vix\u00ecnn-e regio\u00ecn eclesi\u00e0stiche do Piem\u00f3nte e de l'Em\u00eclia-Rom\u00e0gna.\nTerit\u00f6io.\nA regi\u00f3n eclesi\u00e0stica a l'\u00e9 est\u00e9iza in sce 'n terit\u00f6io de 6.746 km2, pe 'na popola\u00e7i\u00f3n de 1.855.660 pers\u00f3nn-e, ripart\u00eee tra 1.248 par\u00f2cchie. A l'\u00e9 pi-\u00e2 ci\u00f9 p\u00e0rte form\u00e2 da-a Lig\u00f9ria int\u00e9iza c\u00f3mme regi\u00f3n aministrat\u00eeva ma escl\u00fbxi \u00e7\u00e8rti com\u00f9n, indich\u00e6 chi de s\u00f3tta, che se tr\u00eauvan inta regi\u00f3n eclesi\u00e0stica Piem\u00f3nte, in particol\u00e2 inte d\u00f4e di\u00f2cexi de \u00c0cqui e de Mondov\u00ec, e inta regi\u00f3n eclesi\u00e0stica Em\u00eclia-Rom\u00e0gna, inta di\u00f2cexi de Piax\u00e9nsa-B\u00f3bio.\nPe c\u00f3ntra a di\u00f2cexi de Tort\u00f3nn-a, ch'a l'\u00e9 p\u00e0rte da regi\u00f3n eclesi\u00e0stica Lig\u00f9ria, a l'incl\u00f9dde ci\u00f9 de 'n \u00e7entan\u00e2 de p\u00e0ixi (pe 286 par\u00f2cchie) che f\u00e0n p\u00e0rte da Lonbard\u00eea e do Piem\u00f3nte, in particol\u00e2 de d\u00f4e prov\u00ecnse de Lisci\u00e0ndria e de Pav\u00eea. Inta di\u00f2cexi de Vintim\u00ecggia-Sanr\u00e9mmo se tr\u00eauvan asc\u00ec e d\u00f4e par\u00f2cchie do com\u00f9n da Br\u00eega, scito\u00f2u inta prov\u00ecnsa de C\u00f9nio.\nA regi\u00f3n eclesi\u00e0stica L\u00ecguria a conf\u00ecnn-a con qu\u00e9lle de Piem\u00f3nte (a n\u00f2rd-\u00f2vest), Lonbard\u00eea (a n\u00f2rd), Em\u00eclia-Rom\u00e0gna (a n\u00f2rd-\u00e8st) e Tosc\u00e0nn-a (a lev\u00e0nte). A pon\u00e9nte gh'\u00e9 p\u00f6i a di\u00f2cexi de N\u00ecssa, ch'a f\u00e0 p\u00e0rte da prov\u00ecnsa eclesi\u00e0stica de Mars\u00e9ggia da g\u00eaxa cat\u00f2lica fran\u00e7\u00e9ize.\nSudivixo\u00ecn.\nApr\u00eauvo a-o f\u00e6to che inta regi\u00f3n eclesi\u00e0stica L\u00ecguria gh'\u00e9 s\u00f4lo 'n'ar\u00e7idi\u00f2cexi, s\u00e0iva a d\u00ee qu\u00e9lla de Z\u00eana, o s\u00f2 terit\u00f6io o l'\u00e9 do t\u00f9tto p\u00e6gio a qu\u00e9llo da prov\u00ecnsa eclesi\u00e0stica da capit\u00e2le l\u00ecgure, da-a qu\u00e6 dip\u00e9ndan e \u00e2tri s\u00eai di\u00f2cexi chi incl\u00fbze. In particol\u00e2, qu\u00e9ste s\u00f3n:\nPe de ci\u00f9, into pas\u00f2u gh'\u00eaa asc\u00ec l'inport\u00e0nte di\u00f2cexi de L\u00fbni, cre\u00e2 into s\u00e9colo IV e in sci\u00e2 f\u00ecn sopr\u00e8ssa into 1975.\nSt\u00f6ia.\nEt\u00e6 ant\u00eega.\nA l'\u00e9poca di rom\u00e2ni, o mod\u00e8rno terit\u00f6io l\u00ecgure o fax\u00e9iva p\u00e0rte da cosc\u00ec d\u00eeta \"Regio IX Liguria\", ch'a l'\u00eaa atravers\u00e2 da de inport\u00e0nti str\u00e0dde, c\u00f3mme a \"Via Aemilia Scauri\" e a \"Via Julia Augusta\"; pe de ci\u00f9, a l'\u00eaa serv\u00eea da-a \"Via Postumia\" asc\u00ec, ch'a conzonz\u00e9iva o M\u00e2 L\u00ecgure con l'Adri\u00e0tico. Inte st'\u00e0nbito gi\u00f6gr\u00e0fico chi, gh'\u00e9 st\u00e6ta a pr\u00ecmma evangeliza\u00e7i\u00f3n da z\u00f6na, fa\u00e7ilit\u00e2 da-a prez\u00e9nsa de numer\u00f4xi p\u00f2rti che \u00e0n perm\u00ecsso a-a n\u00eauva religi\u00f3n de dif\u00f3ndise f\u00eeto inte l'\u00e0rea. Cosc\u00ec, l\u00f3ngo t\u00f9tta a riv\u00eaa da \"Luna\" sc\u00ecnn-a \"Albintimilium\", a part\u00ee da-a seg\u00f3nda meit\u00e6 do s\u00e9colo III se s\u00f3n form\u00e6 e pr\u00ecmme comunit\u00e6 cresti\u00e0nn-e, scib\u00e9n che in prin\u00e7\u00ecpio no \u00eaan dif\u00fbze dapert\u00f9tto e inte 'n m\u00f2ddo unif\u00f3rme.\nE prim\u00ecscime testimoni\u00e0nse da prez\u00e9nsa di cresti\u00e9n s\u00f3n de scr\u00eete in sce de t\u00f3nbe trov\u00e6 inta z\u00f6na do Fin\u00e2. Tra i pr\u00ecmmi v\u00e9scovi lig\u00f9ri di qu\u00e6 \u00e9mmo 'na seg\u00fba men\u00e7i\u00f3n se p\u00eauan aregord\u00e2 Diog\u00eane de Z\u00eana, minson\u00f2u c\u00f3mme un di parte\u00e7ip\u00e0nti a-o Conc\u00eclio de Aquileia do 381, Inoc\u00e9nso de Tort\u00f3nn-a (meit\u00e6 do s\u00e9colo IV), Qu\u00ecn\u00e7io (minson\u00f2u into 451) e Fel\u00ee\u00e7e de L\u00fbni (ch'o l'\u00e0 parte\u00e7ip\u00f2u a-o Conc\u00eclio de R\u00f3mma do 465). A \u00f2gni m\u00f2ddo, s'a fo\u00eese a\u00e7ert\u00e2 a prez\u00e9nsa de Mart\u00ecn de Tours a-a Galin\u00e6a, se pori\u00e9iva anti\u00e7ip\u00e2 de 'n s\u00e9colo a docomenta\u00e7i\u00f3n in sci\u00f4 cristian\u00eaximo inta Lig\u00f9ria. I pr\u00ecmmi v\u00e9scovi storicam\u00e9nte a\u00e7ert\u00e6 s\u00f3n qu\u00e9lli de Z\u00eana, chi prez\u00e9nti a-o m\u00eano da-o prin\u00e7\u00ecpio do s\u00e9colo IV, tra i qu\u00e6 se peu aregord\u00e2 S\u00e0n Sc\u00ee, ch'o l'\u00e0 f\u00e6to, seg\u00f3ndo a tradi\u00e7i\u00f3n, 'n'inport\u00e0nte ativit\u00e6 de apostol\u00e2to cresti\u00e0n.\nEt\u00e6 de M\u00eazo.\n\u00c2to medio\u00eavo.\nCo-e invaxo\u00ecn di b\u00e0rbari e l'intr\u00e2 inte l'Et\u00e6 de M\u00eazo a scitoa\u00e7i\u00f3n a l'\u00e9 b\u00e9n b\u00e9n cangi\u00e2. A \u00f2gni m\u00f2ddo a pr\u00ecmma invax\u00f3n di longob\u00e0rdi inta pen\u00eezoa itali\u00e0nn-a, comens\u00e2 a part\u00ee da-o 568, a no l'\u00e0 interes\u00f2u e t\u00e6re l\u00ecguri, rest\u00e6 pe squ\u00e6xi 'n \u00e2tro s\u00e9colo sott'a-o contr\u00f2llo di bizant\u00ecn inta cosc\u00ec d\u00eeta \"Provincia Maritima Italorum\". Pe c\u00f3ntra, a-i 3 de set\u00e9nbre do 569, i longob\u00e0rdi goid\u00e6 da-o r\u00e8 Arbo\u00ecn \u00e0n \u00f2cup\u00f2u Mil\u00e0n, conquist\u00e0ndola a-i bizant\u00ecn. Apr\u00eauvo a-a ch\u00e9ita da \u00e7it\u00e6 inte mo\u00e9n di b\u00e0rbari, l'ar\u00e7iv\u00e9scovo \u00d2nor\u00f2u co-o c\u00eago da catedr\u00e2le e v\u00e0rri not\u00e0bili l\u00e0ichi o l'\u00e0 varc\u00f2u l'Apen\u00ecn L\u00ecgure, pas\u00e0ndo pi-\u00e2 \"Via Postumia\", refugi\u00e0ndose pr\u00f2pio a Z\u00eana. Inte l'\u00e0nno 643 o r\u00e8 longob\u00e0rdo Rot\u00e2ri, aprofit\u00e0ndo do f\u00e6to che i bizant\u00ecn \u00eaan apr\u00eauvo a contegn\u00ee l'espansci\u00f3n mosulm\u00e0nn-a into Lev\u00e0nte, o l'\u00e0 per\u00f2 \u00f2cup\u00f2u qu\u00e9llo ch'o rest\u00e2va sott'a-o contr\u00f2llo di gr\u00eaghi. Cosc\u00ec l'ar\u00e7iv\u00e9scovo de Mil\u00e0n, o Z\u00e2ne B\u00f3n, da Z\u00eana o l'\u00e0 dec\u00eezo no s\u00e9nsa probl\u00eami de torn\u00e2 inta s\u00f2 s\u00eade milan\u00e9ize, co-a \u00e7it\u00e6 l\u00ecgure che pe 'n \u00e7\u00e8rto t\u00e9npo a l'\u00e0 conserv\u00f2u 'n str\u00e9ito lig\u00e0mme co-i lonb\u00e0rdi d\u00e6to ch\u00ee-a s\u00f2 di\u00f2cexi a l'\u00eaa inta prov\u00ecnsa eclesi\u00e0stica de qu\u00e9lla de Mil\u00e0n.\nCo-i \u00e0nni de l'inp\u00earo de C\u00e0rlo M\u00e0gno, inta Lig\u00f9ria s'\u00e9 dist\u00ecnto pe z\u00ealo e capa\u00e7it\u00e6 pastor\u00e2le o v\u00e9scovo Sabat\u00ecn, ch'o l'\u00e0 parte\u00e7ip\u00f2u a-o conc\u00eclio de Rav\u00e9nn-a. Convoc\u00f2u da-o P\u00e0ppa Z\u00e2ne VIII, o l'\u00e0 ri\u00e7ev\u00fbo o pont\u00e9fice a Z\u00eana inta primav\u00e9ia de l'878, qu\u00e0nde o l'\u00e0 f\u00e6to da intermedi\u00e2io tra l\u00ea e a c\u00f2rte inperi\u00e2le. Into m\u00e9ntre, l\u00f3ngo e c\u00f2ste l\u00ecguri, a l'\u00eaa divent\u00e2 de l\u00f3ngo ci\u00f9 f\u00f3rte a presci\u00f3n di pir\u00e0tti sarac\u00ecn, con sach\u00e9zzi e distru\u00e7io\u00ecn, sp\u00e9cce into bi\u00e9nio 934-935, qu\u00e0nde s\u00f3n ariv\u00e6 a sachez\u00e2 Z\u00eana.\nCo-o s\u00e9colo X l'\u00f2rganiza\u00e7i\u00f3n da G\u00eaxa lig\u00f9re a s'\u00e9 f\u00e6ta progrescivam\u00e9nte ci\u00f9 rob\u00f9sta, co-i v\u00e9scovi ch'\u00eaan divent\u00e6 de inport\u00e0nti fig\u00fbe pol\u00ectiche e religi\u00f4ze inte \u00e7it\u00e6 ci\u00f9 gr\u00e9nde, c\u00f3mme prez\u00e9npio o v\u00e9scovo Teod\u00f3rfo I, ch'o l'\u00e0 r\u00e8tto a G\u00eaxa zen\u00e9ize pe squ\u00e6xi trenta\u00e7\u00ecnque \u00e0nni. Def\u00e6ti, d'in g\u00eeo a-o 945 o l'\u00e0 f\u00e6to ristor\u00e2 e g\u00eaxe da di\u00f2cexi, riorganiz\u00e0ndo a gerarch\u00eea eclesi\u00e0stica e cu\u00e0ndo i af\u00e2ri econ\u00f2michi asc\u00ec. Inti \u00e0nni do s\u00f2 vescov\u00e2do o l'\u00e0 fond\u00f2u o pr\u00ecmmo monest\u00ea beneit\u00ecn da regi\u00f3n, \u00f6 s\u00e6 qu\u00e9llo de S\u00e0n St\u00eava da-ar\u00e9nte a-e p\u00f2rte da \u00e7it\u00e6 de Z\u00eana, lig\u00f2u, c\u00f3mme a ci\u00f9 p\u00e0rte de pr\u00ecmme fonda\u00e7io\u00ecn mon\u00e0steghe da z\u00f6na, a l'aba\u00e7\u00eea de S\u00e0n Conb\u00e0n de B\u00f2bio.\nI \u00e0nni de rif\u00f3rme inandi\u00e6 da-o P\u00e0ppa Grigheu VII e da-i s\u00f2 predeceso\u00ee, co-i f\u00e6ti ligh\u00e6 a-a cosc\u00ec d\u00eeta l\u00f2tta pe-e investit\u00fbe, \u00e0n v\u00ecsto i v\u00e9scovi l\u00ecguri pigi\u00e2 de poxi\u00e7io\u00ecn as\u00e6 difer\u00e9nti fra de l\u00f4. Prez\u00e9npio o v\u00e9scovo de Z\u00eana \u00d2b\u00e8rto P\u00e9ive, cosc\u00ec c\u00f3mme i s\u00f2 suceso\u00ee, d\u00f2ppo av\u00e9i parte\u00e7ip\u00f2u a-o conc\u00eclio lateran\u00e9ize do 1059 e co-o pezoam\u00e9nto do sc\u00f2ntro tra o p\u00e0ppa e l'inperat\u00f4 R\u00eccco IV, o l'\u00e0 dec\u00eezo de schier\u00e2se da-a p\u00e0rte de l'Inp\u00earo m\u00e9ntre, pe c\u00f3ntra, o v\u00e9scovo de S\u00e0nn-a o l'\u00eaa da-a p\u00e0rte de Grigheu VIII. Z\u00eana co-a s\u00f2 prov\u00ecnsa eclesi\u00e0stica, a l'\u00e9 st\u00e6ta cosc\u00ec corp\u00eea da 'na scom\u00ecniga into 1074 che, into 1095, a no l'\u00eaa anc\u00f3n st\u00e6ta lev\u00e2. Cosc\u00ec, qu\u00e0nde into 1096 o P\u00e0ppa Urb\u00e2no II o l'\u00e0 domand\u00f2u agi\u00f9tto a Z\u00eana asc\u00ec pe inandi\u00e2 a Pr\u00ecmma Crox\u00e2, o gov\u00e8rno da \u00e7it\u00e6 o no l'\u00eaa do t\u00f9tto d'ac\u00f2rdio in sci\u00e2 decix\u00f3n da pigi\u00e2, sorviat\u00f9tto pe po\u00eea de aro\u00een\u00e2 i tr\u00e0feghi co-i \u00e0rabi. A \u00f2gni m\u00f2ddo, in sci\u00e2 f\u00ecn s'\u00e9 dec\u00eezo de parte\u00e7ip\u00e2 a l'inpr\u00e9iza, co-a fl\u00f2tta zen\u00e9ize ch'a l'\u00e0 av\u00fbo 'n r\u00f2llo de sup\u00f2rto cru\u00e7i\u00e2le p\u00f2-u suc\u00e8sso de l'inpr\u00e9iza. Da-o Lev\u00e0nte s\u00f3n d\u00f3nca ariv\u00e6 de rel\u00ecche conserv\u00e6 anc\u00f3n a-a giorn\u00e2 d'ancheu inte g\u00eaxe de Z\u00eana, c\u00f3mme qu\u00e9lle de S\u00e0n Z\u00e2ne Bat\u00ecsta, o cosc\u00ec d\u00eeto \"S\u00e2cro Ba\u00e7\u00ee\" e t\u00e0nte \u00e2tre, sp\u00e9cce qu\u00e9lla da S\u00e0nta Cr\u00f4xe.\nTra i s\u00e9coli X e XI in Lig\u00f9ria gh'\u00e9 st\u00e6to 'n f\u00f3rte m\u00f6to de ferv\u00f4 religi\u00f4zo, co-a costru\u00e7i\u00f3n do fam\u00f4zo monest\u00ea de S\u00e0n Frut\u00f4zo in sci\u00f4 promont\u00f6io de Portof\u00ecn, \u00f3ltre che l'ar\u00eevo di beneit\u00ecn inta g\u00eaxa de S\u00e0n Sc\u00ee e \u00e2tre ci\u00f9 pic\u00ecnn-e, favor\u00eeo da-o v\u00e9scovo Z\u00e2ne V into 1007 e, ci\u00f9 t\u00e0rdi, di m\u00f3neghi de Valonbr\u00f4za, di regol\u00e2ri de Mort\u00e2ra e qu\u00e9lli de C\u00eeteaux, co-o Ben\u00e0rdo de Ci\u00e6av\u00e0lle che into 1132 o l'\u00e0 vixit\u00f2u Z\u00eana. S\u00f3n p\u00f6i ar\u00eev\u00e6 i v\u00e0rri \u00f3rdini mendic\u00e0nti, c\u00f3mme i fran\u00e7esch\u00e9n e i domenich\u00e9n, che se s\u00f3n stabil\u00eei inte t\u00f9tte e di\u00f2cexi l\u00ecguri. Gh'\u00eaa asc\u00ec di monest\u00ea de m\u00f3neghe, sp\u00e9cce de l'\u00f3rdine de C\u00eeteaux. Gr\u00e0\u00e7ie a l'ar\u00e9nbo de l'ar\u00e7iv\u00e9scovo Go\u00ecddo S\u00e8tte, l'\u00e9 st\u00e6to ti\u00f2u sci\u00f9 'n \u00e2tro conv\u00e9nto into promont\u00f6io de Portof\u00ecn, s\u00e0iva a d\u00ee qu\u00e9llo de S\u00e0n G\u00eaumo da \u00c7erv\u00e2a, de r\u00e9gola beneit\u00ecnn-a. Into conv\u00e9nto de S\u00e0n G\u00eaumo de Qu\u00e0rto se s\u00f3n pe c\u00f3ntra stabil\u00eei, into 1388, i m\u00f3neghi da congrega\u00e7i\u00f3n olivet\u00e0nn-a.\nB\u00e0sso medio\u00eavo.\nA-i 20 de m\u00e0rso do 1133 co-a b\u00f3lla \"Justus Dominus\" dat\u00e2 da Gros\u00eato, o P\u00e0ppa Inoc\u00e9nzo II o l'\u00e0 destac\u00f2u o vescov\u00e2do de Z\u00eana da-a s\u00eade metropolit\u00e0nn-a de Mil\u00e0n, elev\u00e0ndolo a-o r\u00e0ngo de s\u00eade ar\u00e7ivescov\u00eele co-a promo\u00e7i\u00f3n de l'ar\u00e7iv\u00e9scovo Sc\u00eeo II. Sta decix\u00f3n chi a l'\u00eaa dov\u00fba a 'na scitoa\u00e7i\u00f3n de f\u00f2rsa no s\u00f4lo religi\u00f4za ma pol\u00ectica e econ\u00f2mica asc\u00ec, \u00f3ltre che a-i equil\u00ecbbri de pot\u00eare de qu\u00e9lla \u00e9poca tribol\u00e2. Def\u00e6ti, apr\u00eauvo a-o sc\u00ecsma do 1130 co-a fig\u00fba de l'anti-p\u00e0ppa Anacl\u00eato II, l'Inoc\u00e9nzo II o l'\u00e9 scap\u00f2u da R\u00f3mma, pas\u00e0ndo da P\u00eeza e da Z\u00eana pe ariv\u00e2 cosc\u00ec in Fr\u00e0nsa d\u00f3nde, a-i 18 de nov\u00e9nbre de qu\u00e9llo \u00e0nno, o l'\u00e0 inandi\u00f2u 'n conc\u00eclio a Clermont. D\u00e6to che Z\u00eana a sostegn\u00eeva o p\u00e0ppa leg\u00ectimo, o pont\u00e9fice, de m\u00f2ddo da magnific\u00e2 a dignit\u00e6 da \u00e7it\u00e6, port\u00e0ndola a-o m\u00e6ximo liv\u00e9llo de P\u00eeza, e de danez\u00e2 Mil\u00e0n, ch'a l'\u00eaa da-a p\u00e0rte da l'anti-p\u00e0ppa, o l'\u00e0 elev\u00f2u a di\u00f2cexi a ar\u00e7idi\u00f2cexi, amerm\u00e0ndo b\u00e9n b\u00e9n l'estensci\u00f3n di terit\u00f6i sott'a-o contr\u00f2llo da g\u00eaxa lonb\u00e0rda. A-o mom\u00e9nto da s\u00f2 costitu\u00e7i\u00f3n, sott'a-a di\u00f2cexi zen\u00e9ize gh'\u00eaa e tr\u00e6 de Mari\u00e0nn-a, N\u00e9bio e \u00c0ccia in C\u00f2rsega, che pr\u00ecmma dipend\u00e9ivan da l'ar\u00e7idi\u00f2cexi de P\u00eeza, qu\u00e9lla de B\u00f2bio, lev\u00e2 a Mil\u00e0n, e qu\u00e9lla de Brign\u00e6. Sta chi, in particol\u00e2, a l'\u00e9 st\u00e6ta er\u00e8tta p\u00f6co d\u00f2ppo a-i 27 de m\u00e0zzo do 1133 co-a b\u00f3lla \"Quemadmodum Sedes Apostolica\", soprim\u00e9ndo l'ant\u00eego monest\u00ea beneit\u00ecn de S\u00e0n Lo\u00e9nso e Conb\u00e0n inta di\u00f2cexi de L\u00fbni, trasform\u00f2u inte 'na g\u00eaxa catedr\u00e2le.\nTra i 21 de zen\u00e2 e i 25 de m\u00e0rso do 1161 o P\u00e0ppa Lusci\u00e0ndro III o l'\u00e0 sogiorn\u00f2u a Z\u00eana e, pr\u00ecmma de part\u00ee, o l'\u00e0 conferm\u00f2u solenem\u00e9nte i dir\u00ectti za exist\u00e9nti e o n'\u00e0 stabil\u00eei de n\u00eauvi. Tra qu\u00e9sti, gh'\u00eaa o t\u00ectolo de \"Lig\u00e2to Transmar\u00ecn da S\u00eade apost\u00f2lica\", conc\u00e8sso apr\u00eauvo a l'inport\u00e0nte r\u00f2llo che a Rep\u00f9brica de Z\u00eana a l'\u00e0iva into M\u00e2 Mediter\u00e0nio. Ci\u00f9 t\u00e0rdi o Lusci\u00e0ndro III o l'\u00e0 est\u00e9izo anc\u00f3n de ci\u00f9 a giurisdi\u00e7i\u00f3n de Z\u00eana co-a b\u00f3lla \"Superna et inefabilis\" di 9 de arv\u00ee do 1161 o l'\u00e0 sotop\u00f2sto a-a Sup\u00e8rba a di\u00f2cexi de Arb\u00e9nga, sc\u00ecnn-a qu\u00e9llo mom\u00e9nto dipend\u00e9nte da Mil\u00e0n, o monest\u00ea da Galin\u00e6a (de dir\u00ectto da G\u00eaxa rom\u00e0nn-a) e l\"'Ecclesia in Castro et suburbio Portus Veneris\", lev\u00e2 da-a giurisdi\u00e7i\u00f3n de L\u00fbni. T\u00f9tte ste dispoxi\u00e7io\u00ecn chi s\u00f3n st\u00e6te p\u00f6i t\u00f3rna conferm\u00e6 da-o Clem\u00e9nte III, into 1187-1188, e da-o Celest\u00ecn III a-i 10 de m\u00e0rso do 1192. A \u00f2gni m\u00f2ddo o pas\u00e0ggio da di\u00f2cexi d'Arb\u00e9nga a l'ar\u00e7idi\u00f2cexi de Z\u00eana o l'\u00e9 avegn\u00fbo s\u00f4lo a-i 8 de l\u00f9ggio do 1213, qu\u00e0nde s\u00f4lo co-in f\u00f3rte reci\u00e0mmo do P\u00e0ppa Inoc\u00e9nzo III e dispoxi\u00e7io'n do Lusci\u00e0ndro III s\u00f3n st\u00e6te in sci\u00e2 f\u00ecn aplich\u00e6.\nInto 1248 s\u00f3n pas\u00e6 s\u00f3tta a Z\u00eana e c\u00e9ive de Mont\u00e9uggio (S\u00e0n Z\u00e2ne Decol\u00f2u), G\u00e2vi (S\u00e0nta M\u00e0ia de L\u00e9mme), Pastur\u00e0nn-a (S\u00e0n Mart\u00ecn), Volt\u00e0ggio (S\u00e0nta M\u00e0ia S\u00f3nta) e B\u00f3rgo di Forn\u00e6 (S\u00e0nta M\u00e0ia S\u00f3nta) e, into 1239, o Grigheu IX o l'\u00e0 elev\u00f2u N\u00f6i a di\u00f2cexi indipend\u00e9nte, stac\u00e0ndola da S\u00e0nn-a e un\u00ecndola \"aeque principaliter\" a qu\u00e9lla de Brign\u00e6. A \u00f2gni m\u00f2ddo st'uni\u00f3n chi a l'\u00e9 du\u00e2 p\u00f6co t\u00e9npo d\u00e6to che, za into 1247 l'Inoc\u00e9nzo IV, o separ\u00e2va e d\u00f4e entit\u00e6. A \u00f2gni m\u00f2ddo, apr\u00eauvo a-o f\u00e6to che N\u00f6i a l'\u00eaa as\u00e6 pic\u00ecnn-a e p\u00f6vea de b\u00eani eclesi\u00e0stichi, a l'\u00e9 st\u00e6ta un\u00eea a-o monest\u00ea de S\u00e0nto Z\u00e9uggio \"Insulu Ligurie\" (s\u00e0iva a d\u00ee qu\u00e9llo de l'\u00cezoa de Berz\u00e9zzi), co-o v\u00e9scovo che, da-i 6 de frev\u00e2 do 1253, o pigi\u00e2va o t\u00ectolo de ab\u00f2u de S\u00e0nto Z\u00e9uggio asc\u00ec.\nDa-o p\u00f3nto de v\u00ecsta de l'\u00f2rganiza\u00e7i\u00f3n int\u00e8rna, inta prov\u00ecnsa eclesi\u00e0stica l\u00ecgure s\u00f3n st\u00e6ti inandi\u00e6 v\u00e0rri conc\u00eclli de v\u00e9scovi, c\u00f3mme qu\u00e9llo tra i 6 e i 8 d'arv\u00ee do 1216, vosci\u00fbo da l'ar\u00e7iv\u00e9scovo \u00d6t\u00f3n Ghil\u00ecn pe d\u00e2 ezecu\u00e7i\u00f3n a-i decr\u00e9tti do Concilio Later\u00e0n IV e a-o qu\u00e6 \u00e0n parte\u00e7ip\u00f2u i v\u00e9scovi d'Arb\u00e9nga e Brign\u00e6, abo\u00e9i, can\u00f2nichi e ar\u00e7ipr\u00e6vi asc\u00ec. Scib\u00e9n che i \u00e0tti do conv\u00eagno se s\u00f3n p\u00e8rsi co-o t\u00e9npo, da-i an\u00e2li de l'\u00e9poca se l\u00eaze de c\u00f3mme, tra i v\u00e0rri argom\u00e9nti, s'\u00e9 parl\u00f2u di m\u00e9zzi da mand\u00e2 inta Qu\u00ecnta Crox\u00e2, inandi\u00e2 p\u00f6co d\u00f2ppo da-o Grigheu IX. O Ghil\u00ecn o l'\u00e0 prescjed\u00fbo 'n \u00e2tro cons\u00e9ggio asc\u00ec, celebr\u00f2u a-i 4 de m\u00e0zzo do 1237 co-a partecipa\u00e7i\u00f3n di v\u00e9scovi d'Arb\u00e9nga, N\u00e9bio, Mari\u00e0nn-a e \u00c0ccia, di can\u00f2nichi de S\u00e0n Lo\u00e9nso, di abo\u00e9i de S\u00e0n Sc\u00ee, S\u00e0n St\u00eava e S\u00e0n Frut\u00f4zo, \u00f3ltre che de numer\u00f4xi raprezent\u00e0nti do c\u00eago l\u00ecgure vegn\u00fbi da t\u00f9tte e di\u00f2cexi da prov\u00ecnsa.\nInto 1293 o n\u00eauvo ar\u00e7iv\u00e9scovo, o domenic\u00e0n I\u00e0copo da V\u00e2ze, o l'\u00e0 inandi\u00f2u 'n conc\u00eclio provinci\u00e2le a-o qu\u00e6 \u00e0n parte\u00e7ip\u00f2u, diretam\u00e9nte \u00f2 pe procu\u00f2u, t\u00f9tti i v\u00e9scovi da prov\u00ecnsa eclesi\u00e0stica f\u00eaua de qu\u00e9llo de \u00c0ccia, d\u00e6to che qu\u00e9lla s\u00eade a l'\u00eaa a l'\u00e9poca vac\u00e0nte, do qu\u00e6 \u00e9mmo per\u00f2 s\u00f4lo 'na p\u00e0rte da docomenta\u00e7i\u00f3n. Tra e v\u00e0rie dispoxi\u00e7io\u00ecn, a l'\u00e9 st\u00e6ta ribad\u00eea 'na costitu\u00e7i\u00f3n do 1289 in sci\u00e2 discipl\u00ecnn-a eclesi\u00e0stica, o vegn\u00eeva aregord\u00f2u a-o c\u00eago de port\u00e2 o vest\u00ee eclesi\u00e0stico e a c\u00eag\u00e2, con p\u00e9nn-a da p\u00e8rdia di privil\u00eagi cleric\u00e2li. Inte sto conc\u00eclio chi s'\u00e9 parl\u00f2u asc\u00ec da questi\u00f3n de rel\u00ecchie de S\u00e0n Sc\u00ee ma no gh'\u00e9 st\u00e6to di rizult\u00e2ti inport\u00e0nti. O Porch\u00e9tto Sp\u00ecnoa, nomin\u00f2u ar\u00e7iv\u00e9scovo into frev\u00e2 do 1299, o l'inandi\u00f2u 'n conc\u00eclio provinci\u00e2le a-i 5 de m\u00e0zzo do 1310, a-o qu\u00e6 \u00e0n parte\u00e7ip\u00f2u i v\u00e9scovi de N\u00f6i e de \u00c0ccia; l'ab\u00f2u da Galin\u00e6a pe c\u00f3ntra o raprezent\u00e2va c\u00f3mme procu\u00f2u i v\u00e9scovi de N\u00e9bio e Mari\u00e0nn-a. Gh'\u00eaa asc\u00ec o cap\u00ectolo de S\u00e0n Lo\u00e9nso, i abo\u00e9i de S\u00e0n Sc\u00ee, S\u00e0n St\u00eava, S\u00e0n Frut\u00f4zo e 'na numer\u00f4za raprezent\u00e0nsa da G\u00eaxa l\u00ecgure. Inte sto conc\u00eclio chi a l'\u00e9 st\u00e6ta rinov\u00e2 a conven\u00e7i\u00f3n co-o Com\u00f9n de Z\u00eana in sc\u00ee privil\u00eagi do c\u00eago.\nS\u00f4lo sciusci\u00e0nt'\u00e0nni d\u00f2ppo, co-o v\u00e9scovo Andr\u00eea Da T\u00f4re, l'\u00e9 st\u00e6to convoc\u00f2u 'n n\u00eauvo conc\u00eclio provinci\u00e2le: o l'\u00e9 st\u00e6to celebr\u00f2u a-i 15 de m\u00e0zzo do 1375 inta catedr\u00e2le de S\u00e0n Lo\u00e9nso m\u00e9ntre i radu\u00ecn de car\u00e0tere no lit\u00f9rgico se s\u00f3n tegn\u00fbi into pal\u00e0\u00e7io ar\u00e7ivescov\u00eele. Inte sto conc\u00eclio chi, a-o qu\u00e6 \u00e0n parte\u00e7ip\u00f2u i v\u00e9scovi d'Arb\u00e9nga, N\u00f6i e Brign\u00e6 ma no qu\u00e9lli da C\u00f3rsega, s'\u00e9 prescr\u00eeto, pe qu\u00e0nte o rigo\u00e0rda i sacram\u00e9nti, de conserv\u00e2 l'oucarest\u00eea pe-i mar\u00f2tti con l'\u00f2bligo de rinov\u00e2 e sp\u00eace consacr\u00e6 a-o m\u00eano 'na v\u00f2tta a-o m\u00e9ize. A prop\u00f2xito da discipl\u00ecnn-a peniten\u00e7i\u00e2le s'\u00e9 dec\u00eezo che i confeso\u00ee dov\u00e9ivan \u00ease aprov\u00e6 da-o pr\u00f2pio \u00f2rden\u00e2io, dov\u00e9ivan prest\u00e2se pe qu\u00e9sto minist\u00earo e, qu\u00e0nde sent\u00eevan e confescio\u00ecn de d\u00f2nne, dovi\u00e9ivan \u00ease vix\u00ecbili da-o p\u00f9blico. De l\u00f3ngo in sci\u00e2 mat\u00eaia de confescio\u00ecn, s\u00f3n st\u00e6ti specifich\u00e6 i c\u00e2xi riserv\u00e6 a-i v\u00e9scovi e s'\u00e9 diciar\u00f2u che i religi\u00f4xi no dov\u00e9ivan \u00ease escl\u00fbxi da-o minist\u00earo de confescio\u00ecn, f\u00eaua che qu\u00e9lli de claoz\u00fba. A-i p\u00e0rechi l'\u00e9 st\u00e6to vi\u00eat\u00f2u de sent\u00ee e confescio\u00ecn de fed\u00eali no rexid\u00e9nti inte l'\u00e0nbito da pr\u00f2pia par\u00f2cchia. In sc\u00ea celebra\u00e7io\u00ecn p\u00f2-u mai\u00e9zzo s\u00f3n st\u00e6te eman\u00e6 de r\u00e9gole pi-\u00e2 publica\u00e7i\u00f3n in g\u00eaxa e se regord\u00e2va i t\u00e9npi into qu\u00e6 no se po\u00e9iva soleniz\u00e2 o sacram\u00e9nto. Pe de ci\u00f9, s\u00f3n st\u00e6te eman\u00e6 de dispoxi\u00e7io\u00ecn in sci\u00f4 zaz\u00f9n, e f\u00e8ste, i ab\u00fbxi, e d\u00e9cime, e quest\u00fbe e l'uz\u00fba. S\u00e9npre l'Andr\u00eea Da T\u00f4re o l'\u00e0 inandi\u00f2u 'n \u00e2tro conc\u00eclio provinci\u00e2le a-i 27 de arv\u00ee do 1377.\nInte qu\u00e9lli \u00e0nni o Grigheu IX, lasci\u00e0ndo Avign\u00f3n, o l'\u00e0 costez\u00f2u a Lig\u00f9ria, fax\u00e9ndo 'na ferm\u00e2ta a l'aba\u00e7\u00eea de S\u00e0n G\u00eaumo da \u00c7erv\u00e2a e, co-a s\u00f2 m\u00f2rte avegn\u00fba p\u00f6co d\u00f2ppo, l'\u00e9 scciup\u00f2u o gr\u00e0nde sc\u00ecsma. Z\u00eana a l'\u00e9 st\u00e6ta prin\u00e7ipalm\u00e9nte de p\u00e0rte rom\u00e2na: l'Urb\u00e2no VI o l'\u00e0 pas\u00f2u ci\u00f9 de 'n \u00e0nno into pal\u00e0\u00e7io da Com\u00e9nda de S\u00e0n Z\u00e2ne de Pre ma, a \u00f2gni m\u00f2ddo, inta \u00e7it\u00e6 gh'\u00e9 st\u00e6ta a v\u00ecxita de l'anti-p\u00e0ppa Ben\u00e9ito XIII asc\u00ec, e-e pr\u00e9diche in s\u00f2 fav\u00f4 do Vin\u00e7\u00e9nso Ferrer; v\u00e8rso i \u00f9rtimi \u00e0nni do sc\u00ecsma a Rep\u00f9brica a l'\u00e9 pas\u00e2 a-a p\u00e0rte piz\u00e0nn-a. Inte qu\u00e9sto per\u00eeodo tribol\u00f2u o m\u00f3ndo cat\u00f2lico l\u00ecgure o l'\u00e0 av\u00fbo 'na s\u00e9rie de probl\u00eami com\u00fbni a t\u00f9tta a G\u00eaxa: o P\u00e0ppa Eog\u00e9nio IV, ch'o l'ami\u00e2va de riform\u00e2 a G\u00eaxa, o l'\u00e0 \u00e7erc\u00f2u l'ar\u00e9nbo de \u00f2mmi fed\u00eali e sensc\u00ecbili ma l'anbi\u00e9nte l\u00ecgure o l'\u00e9 arest\u00f2u pi-\u00e2 ci\u00f9 p\u00e0rte s\u00f3rdo depo\u00ee a-e n\u00eauve ezig\u00e9nse. Pe c\u00f3ntra, da-e t\u00e6re l\u00ecguri s\u00f2n sciort\u00eei di gr\u00e9ndi person\u00e0ggi pe spiritoalit\u00e6 e ativit\u00e6 religi\u00f4za c\u00f3mme o Vin\u00e7\u00e9nso da Fin\u00e2, o Bat\u00ecsta da Lev\u00e0nto \u00f2p\u00fb o Ben\u00ecgno P\u00eari.\nD'\u00e2tra p\u00e0rte, inta Rep\u00f9brica de Z\u00eana cosc\u00ec c\u00f3mme into r\u00e8sto d'Eor\u00f6pa, i gov\u00e8rni ami\u00e2van de infi\u00e2se inte institu\u00e7io\u00ecn eclesi\u00e0stiche, de m\u00f2ddo de control\u00e2le e d\u00eauvi\u00e2le a pr\u00f2pio vant\u00e0ggio, co-a G\u00eaxa ch'a l'\u00eaa domin\u00e2 da-o m\u00f3ndo pol\u00ectico e d\u00e9bole depo\u00ee a-o gov\u00e8rno civ\u00eele e a-a f\u00f3rte inger\u00e9nsa de gr\u00e9nde fam\u00ecgge de lign\u00eaua. Def\u00e6ti o P\u00f2ulo Freg\u00f4zo, sostegn\u00fbo da-a s\u00f2 potent\u00ecscima caz\u00e0dda, m\u00e9ntre o l'\u00e9 st\u00e6to ar\u00e7iv\u00e9scovo de Z\u00eana tra o 1452 e o 1498, o l'\u00eaa cosc\u00ec inmaneg\u00f2u inta v\u00ectta pol\u00ectica da \u00e7it\u00e6 da \u00ease nomin\u00f2u pe b\u00e9n tr\u00e6 v\u00f2tte a-o dux\u00e6go da Rep\u00f9brica.\nA-o prin\u00e7\u00ecpio do Quatro\u00e7\u00e9nto rem\u00f3nta l'ar\u00eevo a Z\u00eana di can\u00f2nichi regol\u00e2ri de S\u00e0n Z\u00f3rzo de \u00c6ga, di Serv\u00eei, di ermitt\u00e9n de Sant'Aost\u00ecn, di beneit\u00ecn de S\u00e0nta Giust\u00ecnn-a, di fran\u00e7esch\u00e9n de l'\u00f2serv\u00e0nza, di m\u00ecnimi de S\u00e0n Fran\u00e7\u00e9sco da P\u00f2ula e di can\u00f2nichi lateran\u00e9ixi. A part\u00ee da-o 1421 a \u00c7erv\u00e2a a l'\u00eaa divent\u00e2 o c\u00e9ntro de 'na congrega\u00e7i\u00f3n pic\u00ecnn-a che, part\u00ecndo da Lig\u00f9ria e Piem\u00f3nte, a l'\u00eaa ariv\u00e2 sc\u00ecnn-a Mil\u00e0n e a P\u00e0rma, m\u00e9ntre inti terit\u00f6i da Rep\u00f9brica o l'\u00e0 perm\u00ecsso 'na rin\u00e0scita de l'aba\u00e7\u00eea de S\u00e0n Ben\u00ecgno, do conv\u00e9nto de S\u00e0n Fran\u00e7\u00e9sco d'Arb\u00e2 e de qu\u00e9llo de S\u00e0n Frut\u00f4zo. De qu\u00e9sti \u00e0nni a l'\u00e9 as\u00e6 inport\u00e0nte a prez\u00e9nsa de S\u00e0n Benard\u00ecn da Si\u00eana, ch'o l'\u00e9 pas\u00f2u e o l'\u00e0 predic\u00f2u v\u00e0rie v\u00f2tte pi-\u00e2 Lig\u00f9ria inti s\u00f2 vi\u00e2gi da-a Tosc\u00e0nn-a. In particol\u00e2, o l'\u00e0 predic\u00f2u a Z\u00eana into c\u00f3rso da Vegn\u00fba do Segn\u00f4 do 1417 e inta Qu\u00e6xima do 1418, tegn\u00ecndo asc\u00ec, c\u00f3mme vic\u00e2io gener\u00e2le, o cap\u00ectolo di fran\u00e7esch\u00e9n de str\u00e9ita \u00f2serv\u00e0nza. Qu\u00e9sta vitalit\u00e6 religi\u00f4za a s'\u00e9 manifest\u00e2 inti anbi\u00e9nti l\u00e0ichi asc\u00ec, sp\u00e9cce co-o gr\u00e0nde svil\u00f9ppo de Caz\u00e0sse l\u00ecguri inte qu\u00e9lli \u00e0nni, ch'\u00e0n cre\u00f2u scist\u00eama ascistensi\u00e2le e caritat\u00eevo de gr\u00e0nde inport\u00e0nsa. Inte qu\u00e9llo per\u00eeodo gh'\u00e9 st\u00e6ta asc\u00ec a fonda\u00e7i\u00f3n do cosc\u00ec d\u00eeto Of\u00ec\u00e7io de Mizeic\u00f2rdia da p\u00e0rte de l'ar\u00e7iv\u00e9scovo Pil\u00eao Dam\u00e6n. Into 1422 o giur\u00ecsta Bertom\u00ea B\u00f2sco o l'\u00e0 fond\u00f2u l'uspi\u00e2 de Pamat\u00f3n; d\u00f3nde, qu\u00e0rche d\u00eax\u00e9nn-a d'\u00e0nni d\u00f2ppo, Cat\u00e6n Fi\u00e9sco Ad\u00f3rno a l'\u00e0 f\u00e6to o s\u00f2 apostol\u00e2to spirito\u00e2le e o s\u00f2 serv\u00ec\u00e7io ascistensi\u00e2le e, con l'agi\u00f9tto de l'\u00c8tore Vern\u00e0ssa e de \u00e2tre pers\u00f3nn-e tra pr\u00e6vi e l\u00e0ichi, a l'\u00e0 fond\u00f2u l'\u00f6t\u00f6io do Div\u00ecn Am\u00f4. Pe de ci\u00f9, a l'\u00e0 fond\u00f2u o rid\u00fbto pe qu\u00e9lli che no se po\u00e9ivan cu\u00e2 che, av\u00e8rto into 1499, o l'\u00e9 f\u00eeto divent\u00f2u 'n mod\u00e9llo pe t\u00f9tta a Lig\u00f9ria e l'Eor\u00f6pa intr\u00eaga.\nA Lig\u00f9ria, tra i s\u00e9coli XV e XVI, a l'\u00e0 d\u00e6to a-a G\u00eaxa b\u00e9n qu\u00e0ttro p\u00e0ppi: o Nichi\u00f4zo V de Sarz\u00e0nn-a, o Sc\u00ecsto IV e o Gi\u00f9lio II de S\u00e0nn-a, e l'Inoc\u00e9nzo VIII de Z\u00eana. Gh'\u00e9 p\u00f6i st\u00e6to 'n gr\u00e0n n\u00f9mero de cardin\u00e6 e prel\u00e2ti l\u00ecguri ch'\u00e0n travagi\u00f2u inta c\u00f9ria rom\u00e2na, ariv\u00e0ndo a crov\u00ee di inc\u00e0reghi de not\u00e9vole not\u00e9vole inport\u00e0nsa.\nEt\u00e6 mod\u00e8rna.\nPe qu\u00e0nte o rigo\u00e0rda o terit\u00f6io da prov\u00ecnsa zen\u00e9ize, no gh'\u00e9 st\u00e6to di cangiam\u00e9nti sc\u00ecnn-a l'\u00e0nno 1502, qu\u00e0nde, d\u00f2ppo a-o stram\u00fbo do v\u00e9scovo Dom\u00e9nego Vach\u00ea da N\u00f6i a Vint\u00ecmiggia a-i 24 de zen\u00e2, s'\u00e9 dec\u00eezo de un\u00ee t\u00f3rna N\u00f6i a 'n'\u00e2tra di\u00f2cexi, ci\u00f9 vix\u00ecnn-a qu\u00e9sta v\u00f2tta, s\u00e0iva a d\u00ee qu\u00e9lla de S\u00e0nn-a. A \u00f2gni m\u00f2ddo, za a-i 8 de zen\u00e2 do 1504, l'\u00e9 st\u00e6to nomin\u00f2u 'n s\u00f2 v\u00e9scovo, de l\u00f3ngo s\u00f3tta a l'outorit\u00e6 de qu\u00e9llo metropolit\u00e0n de Z\u00eana. Co-o P\u00e0ppa Li\u00f3n X gh'\u00e9 st\u00e6to p\u00f6i 'n stram\u00fbo de \u00e7\u00e8rte par\u00f2cchie tra a di\u00f2cexi de Brign\u00e6 e qu\u00e9lla de Z\u00eana, apr\u00eauvo a-a dom\u00e0nda do v\u00e9scovo do lev\u00e0nte F\u00e9ipo S\u00f2uli, za vic\u00e2io gener\u00e2le de l'ar\u00e7iv\u00e9scovo Z\u00e2ne M\u00e0ia Sf\u00f3rsa, d'\u00f2tegn\u00ee 'n t\u00f2cco de riv\u00eaa inti terit\u00f6i sott'a-a s\u00f2 giurisdi\u00e7i\u00f3n. Acontent\u00f2u co-a b\u00f3lla \"Cum sit\" eman\u00e2 a-i 28 de zen\u00e2 do 1518 e stipul\u00e2 'na conven\u00e7i\u00f3n a-i 10 de m\u00e0zzo 1519, a di\u00f2cexi de Brign\u00e6 a l'\u00e0 d\u00f3nca ri\u00e7ev\u00fbo 'na chinz\u00e9nn-a de localit\u00e6 l\u00f3ngo a c\u00f2sta e, pe c\u00f3ntra, a l'\u00e0 \u00e7ed\u00fbo de par\u00f2cchie tra i p\u00e0ixi de l'entrot\u00e6ra a-a di\u00f2cexi zen\u00e9ize. A-i 30 de zen\u00e2 do 1563 a di\u00f2cexi c\u00f2rsa de S\u00e0n P\u00ea d'\u00c0ccia a l'\u00e9 st\u00e6ta sopr\u00e8ssa da-o P\u00e0ppa P\u00eeo IV e un\u00eea a qu\u00e9lla de Mari\u00e0nn-a, co-o s\u00f2 v\u00e9scovo, o carmelit\u00e0n Gi\u00f9lio de Superchiis, ch'o l'\u00e9 st\u00e6to trasfer\u00eeo a-a s\u00eade de Ca\u00f2rle.\nA desp\u00e6to do gr\u00e0n rem\u00e9scio caxon\u00f2u da-a rif\u00f3rma protest\u00e0nte inta Lig\u00f9ria no gh'\u00e9 st\u00e6to di probl\u00eami, con s\u00f4lo qu\u00e0rche nob\u00ecle \u00f2 merc\u00e0nte ch'o l'\u00e0 scinpatiz\u00f2u pe-e id\u00eae riform\u00e6. Def\u00e6ti o protestant\u00eeximo o l'\u00eaa ariv\u00f2u s\u00f4lo inte qu\u00e0rche p\u00e0ize de mont\u00e0gna da di\u00f2cexi de Vint\u00ecmiggia e scito\u00f2u s\u00f3tt'a-o contr\u00f2llo do R\u00e9gno de Fr\u00e0nsa, d\u00f3nde e teor\u00eee da rif\u00f3rma \u00e0ivan b\u00e9n b\u00e9n prosper\u00f2u. A \u00f2gni m\u00f2ddo, l'\u00e9 st\u00e6ta neces\u00e2ia 'na gr\u00e0n rif\u00f3rma da G\u00eaxa l\u00ecgure, con l'atoa\u00e7i\u00f3n di v\u00e0rri decr\u00e9tti eman\u00e6 da-o Conc\u00eclio de Tr\u00e9nto. O v\u00e9scovo d'Arb\u00e9nga, monscign\u00f3r C\u00e0rlo \u00c7ig\u00e2a, o l'\u00e9 st\u00e6to o pr\u00ecmmo a convoc\u00e2 'n conc\u00eclio inta pr\u00f2pia di\u00f2cexi a-i 8 de m\u00e0zzo do 1564, sego\u00eeo into m\u00e9ize de z\u00f9gno da-o C\u00e0rlo Visc\u00f3nte a Vint\u00ecmiggia e da-a convoca\u00e7i\u00f3n de qu\u00e9llo de S\u00e0nn-a into m\u00e9ize de ag\u00f3sto, ch'o s'\u00e9 p\u00f6i tegn\u00fbo into m\u00e9ize nov\u00e9nbre de qu\u00e9llo \u00e0nno pe voent\u00e6 do v\u00e9scovo Z\u00e2ne Anbr\u00eauxo Fi\u00e9sco. S'\u00e9 d\u00f3nca comens\u00f2u a inougur\u00e2 di n\u00eauvi semen\u00e2i, co-e vix\u00ecte pastor\u00e2li che s\u00f3n divent\u00e6 b\u00e9n b\u00e9n ci\u00f9 com\u00fbni, ariv\u00e0ndo sc\u00ecnn-a-i p\u00e0ixi ci\u00f9 sperd\u00fbi e pic\u00ecn. 'Na n\u00eauva ativit\u00e6 a l'\u00e9 st\u00e6ta qu\u00e9lla de v\u00ecxite apost\u00f2liche vosci\u00fbe da-o P\u00e0ppa Grigheu XIII: in particol\u00e2, o Fran\u00e7\u00e9sco B\u00f2sci o l'\u00e0 vixit\u00f2u e di\u00f2cexi de Z\u00eana e de Brign\u00e6, o Nic\u00f2lla Masc\u00e0rdo qu\u00e9lle de S\u00e0nn-a, N\u00f6i, Arb\u00e9nga e Vintim\u00ecggia, \u00f3ltre che qu\u00e9lle da C\u00f3rsega, o G\u00eaumo Ragaso\u00ecn qu\u00e9lla de Tort\u00f3nn-a e l'\u00c0ngiou Per\u00f9sci qu\u00e9lla de Sarz\u00e0nn-a, a l'\u00e9poca control\u00e2 diretam\u00e9nte da-a S\u00e0nta S\u00eade; t\u00f9tti religi\u00f4xi ligh\u00e6 in qu\u00e0rche m\u00f2ddo a l'ar\u00e7iv\u00e9scovo de Mil\u00e0n, o C\u00e0rlo Borom\u00eao.\nInte sto per\u00eeodo chi o l'\u00e9 st\u00e6to as\u00e6 inport\u00e0nte o conc\u00eclio provinci\u00e2le do 1574, aprov\u00f2u da-a c\u00f9ria rom\u00e2na a-i 9 de nov\u00e9nbre e co-i s\u00f2 \u00e0tti che s\u00f3n st\u00e6ti stanp\u00e6 inte l'\u00e0nno a vegn\u00ee. Prescjed\u00fbo da-o \u00c7epri\u00e0n Pravex\u00ecn, ar\u00e7iv\u00e9scovo tra o 1567 e o 1586, o l'\u00e0 v\u00ecsto a partecipa\u00e7i\u00f3n di v\u00e9scovi de Arb\u00e9nga, \u00c0ccia, Brign\u00e6, L\u00fbni, N\u00e9bio, N\u00f6i, Sarz\u00e0nn-a e do procu\u00f2u de B\u00f2bio. Sto conc\u00eclio chi, ch'o l'ami\u00e2va d'aplic\u00e2 e dispoxi\u00e7io\u00ecn trident\u00ecnn-e a-e di\u00f2cexi l\u00ecguri, o l'\u00e0 port\u00f2u a l'eman\u00e7i\u00f3n de b\u00e9n quarantas\u00eai decr\u00e9tti in sce 'n gr\u00e0n n\u00f9mero de mat\u00eaie difer\u00e9nti. Tra i s\u00e9coli XVI e XVII inte t\u00f9tta a Lig\u00f9ria gh'\u00e9 st\u00e6ta 'na f\u00f3rte cresci\u00e0nsa di \u00f3rdini religi\u00f4xi, s\u00e9gge mascol\u00ecn che femin\u00ecn, con l'ar\u00eevo di teat\u00ecn, di gexo\u00eeti, di capu\u00e7\u00ecn, di carmelit\u00e9n riform\u00e6 de S\u00e0nta T\u00eaxo d'\u00c0vila (\u00f6 s\u00e6 i carmelit\u00e9n desc\u00e2sci), di barnab\u00ectti, di som\u00e0schi, di scol\u00f6pi, di \u00f6t\u00f6i\u00e9n de F\u00e9ipo N\u00e9gri e di pr\u00e6vi da misci\u00f3n de S\u00e0n Vin\u00e7\u00e9nso de P\u00f2uli. Ste comunit\u00e6 chi se dedic\u00e2van a v\u00e0rie ativit\u00e6 c\u00f3mme a predica\u00e7i\u00f3n, a c\u00fba di p\u00f6vei e di mar\u00f2tti, a forma\u00e7i\u00f3n di z\u00f3veni, l'insegnam\u00e9nto do catech\u00eeximo, l'ascist\u00e9nsa de confrat\u00e8rnite e de asocia\u00e7io\u00ecn l\u00e0iche.\nInto Sei\u00e7\u00e9nto l'\u00e9 contino\u00f2u l'inp\u00e9gno pe l'atoa\u00e7i\u00f3n da voent\u00e6 do Conc\u00eclio de Tr\u00e9nto, ch'o l'\u00e0iva m\u00ecsso l'ativit\u00e6 da G\u00eaxa sott'a-o s\u00e9gno da pastoralit\u00e6, co-a \"cura animarum\" ch'a l'\u00eaa divent\u00e2 b\u00e9n b\u00e9n ci\u00f9 inport\u00e0nte, f\u00e6to ch'o l'\u00e0 port\u00f2u a-a crea\u00e7i\u00f3n de t\u00e0nte n\u00eauve par\u00f2cchie. Inte di\u00f2cexi l\u00ecguri s'\u00e9 d\u00f3nca svilup\u00e2 'na v\u00ectta eclesi\u00e2le e 'na religiozit\u00e6 popol\u00e2re as\u00e6 marc\u00e2 che, a desp\u00e6to de 'n t\u00f3n a v\u00f2tte trionfal\u00ecstico \u00f2 apolog\u00e9tico, a l'\u00eaa t\u00e0nto gagi\u00e0rda da f\u00e2se sent\u00ee sc\u00ecnn-a-a gr\u00e0nde rif\u00f3rma caxon\u00e2 da-o Conc\u00eclio Vatic\u00e0n II inti \u00e0nni sciusci\u00e0nta do s\u00e9colo pas\u00f2u. De st'\u00e9poca chi, tra e fig\u00fbe vescov\u00eeli che se s\u00f3n carateriz\u00e6 p\u00f2-u s\u00f2 inp\u00e9gno pastor\u00e2le, se p\u00eauan aregord\u00e2 o M\u00f2uro Promont\u00f6io, v\u00e9scovo de Vintim\u00ecggia, o St\u00eava Dur\u00e0sso a Z\u00eana e o Pi\u00e9r Fran\u00e7\u00e9sco C\u00f2sta a Arb\u00e9nga, o qu\u00e6, m\u00e9ntre o vixit\u00e2va t\u00f9tte e par\u00f2cchie da di\u00f2cexi, o l'\u00e0 f\u00e6to scr\u00eeve 'n avox\u00f2u manoscr\u00eeto co-a s\u00f2 descri\u00e7i\u00f3n, o cosc\u00ec d\u00eeto \"S\u00e2cro e v\u00e2go giardin\u00e9llo\".\nDa-a seg\u00f3nda meit\u00e6 do Sei\u00e7\u00e9nto sc\u00ecnn-a l'Euto\u00e7\u00e9nto, tra e f\u00f3rme pastor\u00e2li ci\u00f9 poxit\u00eeve e sent\u00eee gh'\u00eaa e cosc\u00ec d\u00eete miscio\u00ecn popol\u00e2ri \u00f2 parochi\u00e2li. Miscion\u00e2i de v\u00e0rie comunit\u00e6 c\u00f3mme fran\u00e7esch\u00e9n, capu\u00e7\u00ecn, gexo\u00eeti, vin\u00e7ensi\u00e9n e pascion\u00ecsti \u00e0n vixit\u00f2u sp\u00e9sse v\u00f2tte t\u00f9tti i p\u00e0ixi da z\u00f6na pe anon\u00e7i\u00e2 l'Evang\u00eaio, conp\u00ee 'n'\u00f2pera de pacifica\u00e7i\u00f3n e suscit\u00e2 'n inp\u00e9gno de cait\u00e6 e de v\u00ectta cresti\u00e0nn-a rinov\u00e2. \u00d3ltre a-e comunit\u00e6 interna\u00e7ion\u00e2li, inta Rep\u00f9brica ghe n'\u00eaa asc\u00ec de qu\u00e9lle do p\u00f2sto, c\u00f3mme i miscion\u00e2i urb\u00e2ni \u00f2 de S\u00e0n C\u00e0rlo, fond\u00e6 into 1653 da-o cardin\u00e2 St\u00eava Dur\u00e0sso, e i miscion\u00e2i de canp\u00e0gna, fond\u00e6 da-o Dom\u00e9nego Fran\u00e7\u00e9sco Oiv\u00ea e da-o Fran\u00e7\u00e9sco Ferai\u00e0sco. 'N \u00e2tro avox\u00f2u miscion\u00e2io l\u00ecgure o l'\u00e9 st\u00e6to o Fran\u00e7\u00e9sco M\u00e0ia Inperi\u00e2li, amirat\u00f4 de S\u00e0n Vin\u00e7\u00e9nso ch'o l'\u00e0 fond\u00f2u i cosc\u00ec d\u00eeti miscion\u00e2i \"inperi\u00e2li\", t\u00e0nto apres\u00e6 da-o P\u00e0ppa Ben\u00e9ito XIV da \u00ease nomin\u00e6 \"miscion\u00e2i apost\u00f2lichi\". Tra i miscion\u00e2i ch'\u00e0n predic\u00f2u pi-\u00e2 Lig\u00f9ria se p\u00eauan aregord\u00e2 in particol\u00e2 i gexo\u00eeti P\u00f2ulo Segn\u00eari e o Gi\u00e0n P\u00eao Pinam\u00f3nti, i lazar\u00ecsti Ghig\u00e8rmo Martin\u00e9ngo e Andr\u00eea Lav\u00e0gna, \u00f3ltre ch\u00f2-u Lion\u00e0rdo do P\u00f2rto.\nInto s\u00e9colo XVIII i rap\u00f2rti tra o St\u00e2to e a G\u00eaxa in Lig\u00f9ria s\u00f3n st\u00e6ti segn\u00e6 da-o giurisdi\u00e7ional\u00ecsmo, no s\u00e9nsa di mom\u00e9nti de f\u00f3rte tensci\u00f3n c\u00f3mme qu\u00e0nde, into frev\u00e2 do 1762, l'\u00e9 st\u00e6ta aprov\u00e2 'na l\u00e9zze ch'a limit\u00e2va i l\u00e0sciti in fav\u00f4 de g\u00eaxe, unn-a de pr\u00ecmme de sto t\u00eepo chi. De tenscio\u00ecn anc\u00f3n ci\u00f9 f\u00f3rti s\u00f3n st\u00e6te qu\u00e9lle do 1760 qu\u00e0nde, co-a n\u00f2mina de vixitat\u00f4 apost\u00f2lico pi-\u00e2 C\u00f3rsega do v\u00e9scovo de S\u00e9gni C\u00e9zare Cresc\u00e9nso De Angelis, co-\u00een ed\u00ectto a Rep\u00f9brica a promet\u00e9iva 'n tagi\u00f3n de 6.000 sc\u00fbi a chi o l'av\u00e9sse catur\u00f2u e consegn\u00f2u a-e outorit\u00e6 da Seren\u00ecscima, co-o P\u00e0ppa Clem\u00e9nte XIII ch'o l'\u00e0 d\u00f3nca diciar\u00f2u l'interd\u00eeto in sc\u00ea t\u00e6re de Z\u00eana.\nApr\u00eavuo a-o f\u00e6to che, co-o trat\u00e2to de Versailles di 16 de z\u00f9gno do 1768, a C\u00f3rsega a pas\u00e2va da Z\u00eana a-o R\u00e9gno de Fr\u00e0nsa, da-o 1791 s\u00f3n incomens\u00e6 e tratat\u00eeve pi-\u00e2 revix\u00f3n do n\u00f9mero e di conf\u00ecn de di\u00f2cexi de l'\u00eezoa. Pe c\u00f3ntra l'\u00eezoa da Crav\u00e6a, control\u00e2 da-i zen\u00e9ixi da-o 1507 \u00f2, f\u00f2scia, sc\u00ecnn-a da-o 1430, a l'\u00eaa rest\u00e2 sott'a-o contr\u00f2llo da Rep\u00f9brica. A-i 4 de l\u00f9ggio do 1787, co-a b\u00f3lla \"In suprema\" do P\u00e0ppa P\u00eeo VI, a di\u00f2cexi de Brign\u00e6 a l'\u00e0 \u00e7ed\u00fbo tr\u00e6 par\u00f2cchie a qu\u00e9lla de Pontr\u00e9moli, s\u00e0iva a d\u00ee qu\u00e9lle de S\u00e0n P\u00ea a Pontr\u00e9moli, de S\u00e0nta M\u00e0ia de T\u00e9ggia e de S\u00e0n Lo\u00e9nso de Z\u00eari. Into s\u00e9colo sucesc\u00eevo, a-i 9 de ag\u00f3sto do 1854, ani\u00e0n s\u00f3tta a Pontr\u00e9moli \u00e2tre d\u00f4e par\u00f2cchie: qu\u00e9lla de S\u00e0n Mich\u00ea de G\u00f2tra e qu\u00e9lla de S\u00e0nta M\u00e0ia de Buzz\u00f2.\nA desp\u00e6to de rap\u00f2rti co-i gexo\u00eeti che in prin\u00e7\u00ecpio \u00eaan arest\u00e6 bo\u00ecn, a Rep\u00f9brica de Z\u00eana a l'\u00e0 dec\u00eezo l\u00ea asc\u00ec de parte\u00e7ip\u00e2 a-a sopresci\u00f3n da Conp\u00e0gna de Gex\u00f9: def\u00e6ti, 'n m\u00e9ize d\u00f2ppo a b\u00f3lla \"Dominus ac Redemptor\", co-o decr\u00e9tto eman\u00f2u a-i 27 de ag\u00f3sto do 1773, anc\u00f3n pr\u00ecmma chi-\u00e2 n\u00eauva a fo\u00eese notific\u00e2 a l'ar\u00e7iv\u00e9scovo, o Sen\u00e2to o l'\u00e0iva za nomin\u00f2u 'na deputa\u00e7i\u00f3n pe l'incameram\u00e9nto e a destina\u00e7i\u00f3n de t\u00f9tti i b\u00eani di gexo\u00eeti scito\u00e6 into terit\u00f6io da Rep\u00f9brica. Sta decix\u00f3n chi a \u00f2gni m\u00f2ddo a no l'\u00eaa v\u00ecsta t\u00e0nto b\u00e9n da-a popola\u00e7i\u00f3n, \u00f3ltre a-o f\u00e6to ch'a l'\u00e0 caxon\u00f2u di probl\u00eami inte l'educa\u00e7i\u00f3n, co-a Conp\u00e0gna che prez\u00e9npio a gest\u00eeva l'Universcit\u00e6.\nInto m\u00e9ntre se s\u00f3n comens\u00e6 a dif\u00f3nde de n\u00eauve id\u00eae, s\u00e9gge con l'ilumin\u00ecsmo, sp\u00e9cce tra a nobilt\u00e6 e a borghex\u00eea, e o giansen\u00ecsmo, port\u00f2u in Lig\u00f9ria da-i p\u00e0ddri scol\u00f6pi Mart\u00ecn Nat\u00e2li, Z\u00e2ne Bat\u00ecsta Molin\u00e9llo e P\u00f2ulo Mar\u00e7\u00e9llo Do M\u00e2, intr\u00e6 in cont\u00e0tto co-i c\u00ecrcoli de R\u00f3mma, de Pav\u00eea e da Tosc\u00e0nn-a. Tra i m\u00e9nbri ci\u00f9 avox\u00e6 de sto movim\u00e9nto chi se p\u00eauan aregord\u00e2 l'Eust\u00e0ccio Deg\u00f3la, ch'o l'\u00eaa in cont\u00e0tto con l'Henri Gr\u00e9goire e a G\u00eaxa de Utrecht asc\u00ec, \u00f3ltre ch\u00f2-u domenic\u00e0n Ben\u00e9ito Sol\u00e2ri, da-o 1778 v\u00e9scovo de N\u00f6i. L\u00ea o l'\u00eaa contr\u00e2io a-a b\u00f3lla \"Auctorem fidei\" ch'a condan\u00e2va o Conc\u00eclio de Pist\u00f6ia do 1786, scriv\u00e9ndo 'n t\u00e8sto d\u00f3nde o met\u00e9iva in ci\u00e6o e s\u00f2 raxo\u00ecn, a-o qu\u00e6 o l'\u00e0 risp\u00f2sto o cardin\u00e2 Gia\u00e7\u00ecnto Sigism\u00f3ndo Gerdil. O Sol\u00e2ri, sponci\u00f2u da-o Deg\u00f3la, o l'\u00e0 parte\u00e7ip\u00f2u a-a comisci\u00f3n ch'a l'\u00eaa incareg\u00e2 de scr\u00eeve o prog\u00e8tto de Costitu\u00e7i\u00f3n da Rep\u00f9brica L\u00ecgure, ma a \u00f2gni m\u00f2ddo o s'\u00e9 p\u00f6i refu\u00f2u da parte\u00e7ip\u00e2 a-a consacra\u00e7i\u00f3n do Z\u00e2ne Bat\u00ecsta Cal\u00eari, che i giansen\u00ecsti vo\u00e9ivan inp\u00f3nn-e c\u00f3mme coadiot\u00f4 do v\u00eagio ar\u00e7iv\u00e9scovo de Z\u00eana, o Z\u00e2ne Lerc\u00e2. 'N \u00e2tro v\u00e9scovo lig\u00f2u a sto movim\u00e9nto chi o l'\u00e9 st\u00e6to l'\u00c0ngiou Vin\u00e7\u00e9nso D\u00e0nia, da-o 1778 v\u00e9scovo d'Arb\u00e9nga, ch'o l'\u00e0 ader\u00eeo a l'eclesiolog\u00eea galic\u00e0nn-a e che, favor\u00e9vole a-o Napoli\u00f3n, o l'\u00e9 st\u00e6to v\u00eece-segret\u00e2io do cons\u00e9ggio na\u00e7ion\u00e2le de Par\u00ecggi do 1811.\n'N grand\u00ecscimo cangiam\u00e9nto inti terit\u00f6i da Rep\u00f9brica o l'\u00e9 st\u00e6to qu\u00e9llo caxon\u00f2u da-e consego\u00e9nse da rivolu\u00e7i\u00f3n fran\u00e7\u00e9ize e, co-o tri\u00f3nfo de id\u00eae rivolu\u00e7ion\u00e2ie tra i carog\u00ea e a borghex\u00eea, i giansen\u00ecsti \u00e0n \u00e7erc\u00f2u de an\u00e2 apr\u00eauvo a-e f\u00f2rse democr\u00e0tiche pe cre\u00e2 'na G\u00eaxa na\u00e7ion\u00e2le. Inte qu\u00e9lli \u00e0nni o Deg\u00f3la o l'\u00eaa inte 'n str\u00e9ito lig\u00e0mme co-i anbi\u00e9nti rivolu\u00e7ion\u00e2i fran\u00e7\u00e9ixi: o l'\u00e0 fond\u00f2u i \"An\u00e2li pol\u00ectico eclesi\u00e0stichi\", ami\u00e0ndo de prom\u00eauve a fig\u00fba di Miscion\u00e2i na\u00e7ion\u00e2li e cre\u00e0ndo a G\u00eaxa na\u00e7ion\u00e2le l\u00ecgure, aplic\u00e0ndo a costitu\u00e7i\u00f3n civ\u00eele do c\u00eago a-a Rep\u00f9brica L\u00ecgure. I Miscion\u00e2i na\u00e7ion\u00e2li s\u00f3n st\u00e6ti d\u00f3nca mand\u00e6 a predic\u00e2 o v\u00e8rbo democr\u00e0tico a-i popol\u00e9n di p\u00e0ixi de riv\u00eae e de val\u00e0dde. A \u00f2gni m\u00f2ddo l'ocupa\u00e7i\u00f3n oustri\u00e0ca de Z\u00eana do 1800 a l'\u00e0 segn\u00f2u a f\u00ecn di sti prog\u00e8tti chi d\u00e6to che nem\u00e0nco o rit\u00f3rno di fran\u00e7\u00e9ixi o l'\u00e0 risolev\u00f2u o giansen\u00ecsmo l\u00ecgure, apr\u00eauvo a-a n\u00eauva pol\u00ectica eclesi\u00e0stica do Napoli\u00f3n, ch'o \u00e7erc\u00e2va l'ar\u00e9nbo da G\u00eaxa e do P\u00e0ppa pe cre\u00e2 e b\u00e2ze do s\u00f2 cons\u00e9nso.\nEt\u00e6 contenpor\u00e0nia.\nCo-a proclama\u00e7i\u00f3n de l'inp\u00earo napoli\u00f2nico s\u00f3n f\u00eeto comens\u00e6 e tratat\u00eeve tra a S\u00e0nta S\u00eade e a Fr\u00e0nsa, l\u00f3nghe e conpl\u00e9sse. O concord\u00e2to o l'\u00e9 st\u00e6to firm\u00f2u a-i 15 de l\u00f9ggio do 1801 a Par\u00ecggi tra o cardin\u00e2 \u00c8tore Cons\u00e0rvi, plenipotensi\u00e2io de P\u00e0ppa P\u00eeo VII, e o Gi\u00f6x\u00e8ppe Bonap\u00e0rte, plenipotensi\u00e2io do Pr\u00ecmmo c\u00f3nso, p\u00f6i ratific\u00f2u da-o p\u00e0ppa co-a b\u00f3lla \"Ecclesia Christi\" in d\u00e6ta 15 ag\u00f3sto 1801. I v\u00e9scovi fran\u00e7\u00e9ixi \u00e0n d\u00f3nca rinun\u00e7i\u00f2u a-e s\u00f2 s\u00eade, sego\u00ecndo a c\u00f9rta \"Tam multa\" promulg\u00e2 a-i 15 de ag\u00f3sto, de m\u00f2ddo de ativ\u00e2 a n\u00eauva circoscri\u00e7i\u00f3n de di\u00f2cexi, stabil\u00eea inta b\u00f3lla \"Qui Christi Domini\", co-a s\u00f2 ezecu\u00e7i\u00f3n ch'a l'\u00e9 st\u00e6ta afid\u00e2 a-o lig\u00f2u pontif\u00ecccio Z\u00e2ne Bat\u00ecsta Cavr\u00e2a, con decr\u00e9tto eman\u00f2u a-i 29 de nov\u00e9nbre do 1801. Ins\u00e9mme a-e \u00e2tre di\u00f2cexi de Fr\u00e0nsa s\u00f3n st\u00e6te sopr\u00e9sse e tr\u00e6 de N\u00e9bio, Mari\u00e0nn-a e \u00c0ccia in C\u00f3rsega, con l'anulam\u00e9nto de t\u00f9tti dir\u00ectti che spet\u00e2van a l'ar\u00e7idi\u00f2cexi de Z\u00eana e sostito\u00eee da-a s\u00f4la di\u00f2cexi de Aj\u00e0sso, control\u00e2 da qu\u00e9lla de Aix-en-Provence. Co-a b\u00f3lla do 1\u00b0 de z\u00f9gno do 1803, a qu\u00e6 aplica\u00e7i\u00f3n a l'\u00e9 st\u00e6ta cu\u00e2 da-o Cavr\u00e2a m\u00e6ximo, se s\u00f3n riform\u00e6 e circoscri\u00e7io\u00ecn diocez\u00e0nn-e do Piem\u00f3nte asc\u00ec. Qu\u00e9sto o l'\u00e0 port\u00f2u a-a sopresci\u00f3n da di\u00f2cexi de B\u00f2bio e a-a cesci\u00f3n de \u00e7\u00ecnque par\u00f2cchie de la di Z\u00f4vi a de di\u00f2cexi piemont\u00e9ixi. D\u00f2ppo a proclama\u00e7i\u00f3n do Napoli\u00f3n c\u00f3mme r\u00e8 d'It\u00e0lia into 1805, o l'\u00e0 domand\u00f2u a-a S\u00e0nta S\u00eade de ritoc\u00e2 i conf\u00ecn de di\u00f2cexi de m\u00f2ddo che coincid\u00e9ssan con qu\u00e9lli de circoscri\u00e7io\u00ecn civ\u00eeli e milit\u00e2ri: co-a b\u00f3lla \"Nonis Aprilis\" do 1806 o P\u00eeo VII o l'\u00e0 f\u00e6to pas\u00e2 t\u00f9tte e di\u00f2cexi inti ecs duc\u00e2ti de P\u00e0rma e Piax\u00e9nsa e de Guast\u00e0lla, de f\u00eaua de qu\u00e9lla de S\u00e0n Don\u00ecn (d'ancheu Fid\u00e9nsa) s\u00f3tta a qu\u00e9lla de Z\u00eana m\u00e9ntre Vintim\u00ecggia, che pr\u00ecmma a l'\u00eaa s\u00f3tta a Mil\u00e0n, a l'\u00e9 pas\u00e2 a l'ar\u00e7idi\u00f2cexi de Aix-en-Provence. \nSta scitoa\u00e7i\u00f3n chi a l'\u00e9 du\u00e2 pe ci\u00f9 \u00f2 m\u00eano d\u00f3zz'\u00e0nni e a l'\u00e9 fin\u00eea s\u00f4lo co-a ch\u00e9ita de Napoli\u00f3n. Inte qu\u00e9lli \u00e0nni gh'\u00e9 st\u00e6ta \u00e0nche a prexon\u00eea do P\u00eeo VII a S\u00e0nn-a, into per\u00eeodo into qu\u00e6 a l\u00f3tta c\u00f3ntra l'inperat\u00f4 a l'\u00eaa st\u00e6ta ci\u00f9 ser\u00e2. In particol\u00e2, o pont\u00e9fice o l'\u00e9 st\u00e6to arest\u00f2u a-i pr\u00ecmmi de l\u00f9ggio do 1809 e, port\u00f2u a S\u00e0nn-a, o l'\u00e9 rest\u00f2u l\u00eee sc\u00ecnn-a-i 9 de z\u00f9gno do 1811. O l'\u00e9 st\u00e6to p\u00f6i trasfer\u00eeo a Fontainebleau, d\u00f3nde o l'\u00e9 ariv\u00f2u a-i 19 de z\u00f9gno, pe torn\u00e2 in sci\u00e2 f\u00ecn a R\u00f3mma s\u00f4lo into m\u00e0zzo do 1814.\nCo-a ch\u00e9ita de Napoli\u00f3n e-e decixio\u00ecn do Congr\u00e8sso de Vi\u00e9nna, a Rep\u00f9brica de Z\u00eana a l'\u00e9 st\u00e6ta d\u00f3nca an\u00e9ssa a-o r\u00e9gno sardegn\u00f2llo. Co-o proc\u00e9sso da cosc\u00ec d\u00eeta Restaora\u00e7i\u00f3n, s'\u00e9 \u00e7erc\u00f2u de ritorn\u00e2 a-a scitoa\u00e7i\u00f3n \"quo ante\", co-i v\u00e0rri c\u00e0ppi de st\u00e2to ch'\u00e0n f\u00eeto domand\u00f2u a-a S\u00e0nta S\u00eade de ripristin\u00e2 e ant\u00eeghe circoscri\u00e7io\u00ecn religi\u00f4ze asc\u00ec. Cosc\u00ec, l'inperatr\u00eexe M\u00e0ia Lo\u00eegia d'\u00d2ustria a l'\u00e0 domand\u00f2u che i v\u00e9scovi di s\u00f2 st\u00e2ti torn\u00e9ssan indipend\u00e9nti da l'ar\u00e7idi\u00f2cexi de Z\u00eana, vegn\u00ecndo diciar\u00e6 sog\u00e9tti diretam\u00e9nte a-a S\u00e0nta S\u00eade, dom\u00e0nda sodisf\u00e6ta co-a b\u00f3lla \"Sollicitudo omnium\" a-i 29 de m\u00e0rso do 1818. Scimilm\u00e9nte o Vit\u00f6io Mano\u00e6lo I, o r\u00e8 de Sard\u00e9gna, o l'\u00e0 domand\u00f2u che fo\u00eesan ripristin\u00e6 e n\u00eauve di\u00f2cexi sopr\u00e9sse into 1803, f\u00e6to conp\u00eeo co-a b\u00f3lla \"Beati Petri Apostolorum Principis\" eman\u00e2 a-i 16 de ag\u00f3sto do 1817, ch'a l'\u00e0 ripristin\u00f2u qu\u00e9lle de B\u00f2bio e de Tort\u00f3nn-a asc\u00ec, dispoxi\u00e7io\u00ecn m\u00ecsse in pr\u00e0tica da-o cardin\u00e2 Gi\u00f6x\u00e8ppe Sol\u00e2ri. B\u00f2bio a l'\u00eaa cosc\u00ec torn\u00e2 a-a s\u00eade metropolit\u00e0nn-a zen\u00e9ize, a-a qu\u00e6 l'\u00e9 st\u00e6ta asegn\u00e2 \u00e0nche Tort\u00f3nn-a, che pr\u00ecmma do 1803 a l'\u00eaa sotta a Mil\u00e0n, e N\u00ecssa, in prin\u00e7\u00ecpio inta prov\u00ecnsa de Aix-en-Provence. Inti m\u00e6ximi \u00e0nni a Crav\u00e6a, separ\u00e2 da-a \u00e7it\u00e6 e da-a di\u00f2cexi de Aj\u00e0sso, a torn\u00e2va a Z\u00eana. Pe de ci\u00f9, apr\u00eauvo a-e s\u00f2 popola\u00e7io\u00ecn pic\u00ecnn-e e a-i p\u00f6chi r\u00e9diti de qu\u00e9lle m\u00e9nse vescov\u00eeli, l'\u00e9 st\u00e6ta domand\u00e2 l'uni\u00f3n definit\u00eeva de Brign\u00e6 a Sarz\u00e0nn-a e de N\u00f6i a S\u00e0nn-a, co-o P\u00eeo VII che, a-i 13 de ag\u00f3sto do 1820, o l'\u00e0 d\u00f3nca d\u00e6to l'inc\u00e0rego a l'ar\u00e7iv\u00e9scovo Lo\u00eegi Lanbrusch\u00ecn de red\u00ecgge c\u00f3mme deleg\u00f2u apost\u00f2lico o relat\u00eevo proc\u00e9sso, arecheug\u00e9ndo t\u00f9tte e informa\u00e7io\u00ecn in sci\u00e2 necesit\u00e6 e in sce l'utilit\u00e6 de conp\u00ee e unio\u00ecn in prog\u00e8tto. O Lanbrusch\u00ecn o l'\u00e0 d\u00f3nca mand\u00f2u a s\u00f2 rela\u00e7i\u00f3n a R\u00f3mma a-i 2 de set\u00e9nbre do 1820, conclud\u00e9ndo \"ch'a l'\u00e9 \u00f9tile e neces\u00e2ia l'uni\u00f3n design\u00e2; a f\u00f3rma da qu\u00e6 a pari\u00e9iva ch'a d\u00eav'\u00ease qu\u00e9lla de l'uni\u00f3n \"aeque principalis\"\". O P\u00eeo VII o l'\u00e0 d\u00f3nca eman\u00f2u d\u00f4e b\u00f3lle in d\u00e6ta 8 dex\u00e9nbre 1820, co-e qu\u00e6 N\u00f6i a vegn\u00eeva \"perpetuo principaliter\" un\u00eea a S\u00e0nn-a e Brign\u00e6 a L\u00fbni-Sarz\u00e0nn-a. Da-i pap\u00ea tra o gov\u00e8rno sardegn\u00f2llo e l'outorit\u00e6 eclesi\u00e0stica se v\u00e9dde asc\u00ec c\u00f3mme gh'\u00eaa l'ac\u00f2rdio de pas\u00e2 Sarz\u00e0nn-a, diretam\u00e9nte control\u00e2 da-a S\u00e0nta S\u00eade, e Vint\u00ecmiggia a-a s\u00eade metropolit\u00e0nn-a de Z\u00eana. In sce Vintim\u00ecggia, co-a b\u00f3lla \"Ex iniuncto\" promulg\u00e2 a-i 12 de l\u00f9ggio do 1831, o P\u00e0ppa Grigheu XVI o l'\u00e0 dec\u00eezo de separ\u00e2la, ins\u00e9mme a \u00e2tre trentatr\u00e6 par\u00f2cchie, da qu\u00e9lla de N\u00ecssa. Pe c\u00f3ntra N\u00ecssa, politicam\u00e9nte \u00e7ed\u00fba a-a Fr\u00e0nsa into 1860, a l'\u00e0 v\u00ecsto a s\u00f2 di\u00f2cexi separ\u00e2se da qu\u00e9lla de Z\u00eana, pas\u00e0ndo s\u00f3tta a qu\u00e9lla de Aix-en-Provence co-e l\u00e9tie apost\u00f2liche di 26 de l\u00f9ggio do 1861. Inte l'\u00e0nno 1892 a l'\u00e9 st\u00e6ta costito\u00eea a n\u00eauva di\u00f2cexi de Ci\u00e2vai, \u00f2tegn\u00fba da-a separa\u00e7i\u00f3n de 'n \u00e7\u00e8rto n\u00f9mero de par\u00f2cchie da qu\u00e9lla de Z\u00eana, a \u00f2gni m\u00f2ddo rest\u00e0ndo inta prov\u00ecnsa eclesi\u00e0stica l\u00ecgure.\nPe qu\u00e0nte o rigo\u00e0rda l'ativit\u00e6 pastor\u00e2le e a l\u00f3tta c\u00f3ntra o pensc\u00eao do giansen\u00ecsmo, anc\u00f3n prez\u00e9nte scib\u00e9n che inte 'n m\u00f2ddo m\u00eano dif\u00fbzo, se s\u00f3n inpegn\u00e6 d\u00f6tr\u00e9i pr\u00e6vi s\u00e0nti e da-a prof\u00f3nda sencibilit\u00e6 pastor\u00e2le, c\u00f3mme l'Ant\u00f6nio M\u00e0ia Gian\u00e9lli e o Gi\u00f6x\u00e8ppe Frascin\u00e9tti, fr\u00e6 de S\u00e0nta P\u00f2ula Frascin\u00e9tti. In particol\u00e2 o Gian\u00e9lli o l'\u00e9 st\u00e6to vic\u00e2io da g\u00eaxa de S\u00e0n Mat\u00ea, pe p\u00f6i insegn\u00e2 a-o semin\u00e2io e d\u00f3nca divent\u00e0ndo p\u00e0reco de S\u00e0n Z\u00e2ne Bat\u00ecsta a Ci\u00e2vai. Chi o l'\u00e0 fond\u00f2u o semin\u00e2io, o l'\u00e9 st\u00e6to pref\u00e8tto di st\u00f9ddi e m\u00e9istro e o l'\u00e0 cre\u00f2u a congrega\u00e7i\u00f3n di Miscion\u00e2i de Sant'Arf\u00f3nso, con l'\u00f2biet\u00eevo de predic\u00e2 e miscio\u00ecn perman\u00e9nti e i ezerci\u00e7\u00e7i spirito\u00e2li. Into 1837 o l'\u00e9 st\u00e6to nomin\u00f2u v\u00e9scovo de B\u00f2bio. O Frascin\u00e9tti, p\u00e0reco a Qu\u00ecnto e p\u00f6i de S\u00e0nta Sab\u00ecnn-a, o s'\u00e9 bat\u00fbo c\u00f3ntra qu\u00e9llo ch'o rest\u00e2va do giansen\u00ecmo e-e v\u00e0rie id\u00eae liber\u00e2li e mass\u00f2niche, fax\u00e9ndo stanp\u00e2 v\u00e0rri l\u00ecbbri, libr\u00e9tti e catech\u00eeximi. Inte l'\u00e0nno 1861 o l'\u00e0 fond\u00f2u a congrega\u00e7i\u00f3n di F\u00ecggi de S\u00e0nta M\u00e0ia Inmacol\u00e2.\nInta pr\u00ecmma meit\u00e6 de l'Euto\u00e7\u00e9nto gh'\u00e9 st\u00e6to o pr\u00ecmmo congr\u00e8sso di v\u00e9scovi da prov\u00ecnsa eclesi\u00e0stica de Z\u00eana, ch'o s'\u00e9 tegn\u00fbo a-o Santo\u00e2io da Mad\u00f2nna da Mizeic\u00f2rdia de S\u00e0nn-a da-o 20 a-o 23 d'\u00f2t\u00f4bre do 1849. O l'\u00eaa prescjed\u00fbo da-o v\u00e9scovo de Tort\u00f3nn-a Z\u00e2ne N\u00e9gri c\u00f3mme dec\u00e0n di v\u00e8scovi l\u00ecguri, apr\u00eauvo a-o f\u00e6to chi-\u00e2 s\u00eade de Z\u00eana a l'\u00eaa vac\u00e0nte pi-\u00e2 m\u00f2rte, into 1847, de l'ar\u00e7iv\u00e9scovo cardin\u00e2 Pl\u00e0\u00e7ido M\u00e0ia Tard\u00eeti. Tra i parte\u00e7ip\u00e0nti gh'\u00eaa i v\u00e9scovi de N\u00ecssa, Vintim\u00ecggia, Arb\u00e9nga, S\u00e0nn-a e N\u00f6i, L\u00fbni-Sarz\u00e0nn-a e Brign\u00e6, B\u00f2bio e o vic\u00e2io capitol\u00e2re de Z\u00eana, o Gi\u00f6x\u00e8ppe C\u00e0rlo Fer\u00e2ri, con qu\u00e9sto conc\u00eclio ch'o l'\u00e9 st\u00e6to o pr\u00ecmmo tentat\u00eevo in Lig\u00f9ria, d\u00f2ppo e rivolu\u00e7io\u00ecn do 1830 e do 1848, de abandon\u00e2 o pr\u00f2pio izolam\u00e9nto diocez\u00e0n e stabil\u00ee de f\u00f3rme de colabora\u00e7i\u00f3n pe 'na m\u00eagio a\u00e7i\u00f3n pe afront\u00e2 i probl\u00eami da g\u00eaxa de l'\u00e9poca. O congr\u00e8sso di v\u00e9scovi l\u00ecguri, inandi\u00f2u s\u00f9bito d\u00f2ppo qu\u00e9llo di v\u00e9scovi piemont\u00e9ixi ch'o s'\u00eaa tegn\u00fbo a Vilanov\u00e9tta de Sal\u00f9sso into l\u00f9ggio de qu\u00e9llo \u00e0nno, o l'\u00e0 trat\u00f2u v\u00e0rri argom\u00e9nti c\u00f3mme, prez\u00e9npio, a discipl\u00ecnn-a do c\u00eago, i reg\u00ecstri parochi\u00e2li, i b\u00eani eclesi\u00e0stichi, l'educa\u00e7i\u00f3n religi\u00f4za, a cens\u00fba di l\u00ecbbri e i concord\u00e2ti. A \u00f2gni m\u00f2ddo, l'\u00f2biet\u00eevo prin\u00e7ip\u00e2 de ste riunio\u00ecn chi o no l'\u00eaa t\u00e0nto qu\u00e9llo de cre\u00e2 'n scist\u00eama de n\u00f2rme can\u00f2niche ma ciuf\u00eeto de concord\u00e2 de poxi\u00e7io\u00ecn com\u00fbni depo\u00ee a-e n\u00eauve e a-i probl\u00eami che st\u00e2van nasc\u00e9ndo a part\u00ee da-o 1848 e da-o dif\u00f3ndise do liberal\u00ecsmo.\nInta Lig\u00f9ria de l'\u00e9poca o l'\u00eaa as\u00e6 inport\u00e0nte l'asocia\u00e7ion\u00ecsmo cat\u00f2lico, con numer\u00f4xi c\u00ecrcoli e asocia\u00e7io\u00ecn c\u00f3mme a Socj\u00eat\u00e6 de S\u00e0n Vin\u00e7\u00e9nso e-e Socj\u00eat\u00e6 \u00d2per\u00e2ie de m\u00f3too soc\u00f3rso. E confer\u00e9nse de S\u00e0n Vin\u00e7\u00e9nso s\u00f3n st\u00e6te o p\u00f3nto de inc\u00f3ntro e de forma\u00e7i\u00f3n di cat\u00f2lichi inpegn\u00e6 no s\u00f4lo into c\u00e0npo ascistensi\u00e2le ma \u00e0nche depo\u00ee a-e asocia\u00e7io\u00ecn liber\u00e2li e mazini\u00e0nn-e, divent\u00e0ndo a b\u00e2ze de \u00e2tre asocia\u00e7io\u00ecn cat\u00f2liche. L'\u00e9 da aregord\u00e2 o giornal\u00ecsmo cat\u00f2lico l\u00ecgure asc\u00ec, espresci\u00f3n do movim\u00e9nto cat\u00f2lico che, inte 'n terit\u00f6io no go\u00e6i v\u00e0sto, o l'\u00e0iva 'na quarant\u00e9nn-a de t\u00ectoli. Tra qu\u00e9sti gh'\u00eaa i \"An\u00e2li Cat\u00f2lichi\", fond\u00e6 into 1862 da Paris Sarv\u00e6go e Mafr\u00eado da Pas\u00e0n der\u00ea a-o cons\u00e9ggio da l'ar\u00e7iv\u00e9scovo Andr\u00eea Charvaz, o \"\u00c7itad\u00ecn\", do qu\u00e6 o pr\u00ecmmo n\u00f9mero o l'\u00e9 sciort\u00eeo into 1873, in prin\u00e7\u00ecpio sott'a-a dire\u00e7i\u00f3n de l'avoc\u00e2to Sc\u00e2la e p\u00f6i, da-o 1884, de l'Ern\u00e8sto Caleg\u00e2ri e, da-o 1919, do F\u00e9ipo Crisp\u00f2lti. Tra i \u00e2tri giorn\u00e2li cat\u00f2lichi nasci\u00fbi tra a f\u00ecn de l'Euto\u00e7\u00e9nto e o prin\u00e7\u00ecpio do N\u00eauve\u00e7\u00e9nto gh'\u00eaa asc\u00ec \"O Let\u00ecnbro\" de S\u00e0nn-a, \"A Lig\u00f9ria do P\u00f2polo\" e o \"Cor\u00ea da Sp\u00e9zza\". Tra e fig\u00fbe de sp\u00eccco do movim\u00e9nto cat\u00f2lico se reg\u00f3rdan i pr\u00e6vi Z\u00e2ne Semer\u00eea, P\u00eao Bal\u00e9stra, Lo\u00eegi \u00d2ri\u00f3n, Ig\u00ecn B\u00e0ndi (v\u00e9scovo de Tort\u00f3nn-a), Eog\u00e9nio Bad\u00ecn, Em\u00eclio Go\u00e2no, Gi\u00e0como Lerc\u00e2, Lo\u00eegi Pelloux, Gi\u00f6x\u00e8ppe Sc\u00eeri e Fr\u00e0nco C\u00f2sta, \u00f3ltre che i l\u00e0ichi Maor\u00ec\u00e7io Dufour, Ant\u00f6nio Bogi\u00e0n P\u00eeco, pe t\u00e0nto t\u00e9npo prescid\u00e9nte de Setem\u00e0nn-e soci\u00e2li, Lo\u00eegi Cors\u00e0nego M\u00e8rli, prescid\u00e9nte do comit\u00e2to region\u00e2le de l'\u00d2pera di congr\u00e8sci, Lo\u00e9nso R\u00eccci, Dion\u00eegi C\u00f3rsi; t\u00f9tte personalit\u00e6 ch'\u00e0n cre\u00f2u v\u00e0rri serv\u00ec\u00e7\u00e7i in fav\u00f4 do m\u00f3ndo \u00f2per\u00e2io, pe l'educa\u00e7i\u00f3n di figeu e di zov\u00e9ni, pi-\u00e2 prez\u00e9nsa di cat\u00f2lichi inta v\u00ectta pol\u00ectica e pe l'ascist\u00e9nsa a-i mar\u00ectimi.\nPe qu\u00e0nte o rigo\u00e0rda i \u00f9rtimi f\u00e6ti do s\u00e9colo pas\u00f2u, inte l'\u00e0nno 1927 a l'\u00e9 st\u00e6ta cre\u00e2, c\u00f3mme 'n'\u00f9nica entit\u00e6, a di\u00f2cexi de L\u00fbni, Sarz\u00e0nn-a e Brign\u00e6, da-o 1929 rinomin\u00e2 di\u00f2cexi da Sp\u00e9zza. Inti \u00e0nni da Seg\u00f3nda Go\u00e6ra Mondi\u00e2le v\u00e0rri v\u00e9scovi e pr\u00e6vi se s\u00f3n dist\u00ecnti p\u00f2-u s\u00f2 inp\u00e9gno a fav\u00f4 di pr\u00f2ppi fed\u00eali. Prez\u00e9npio, se p\u00eauan aregord\u00e2 l'\u00c0ngiou Cangi\u00e2xo, v\u00e9scovo de Arb\u00e9nga da-o 1915 a-o 1946, pi-\u00e2 s\u00f2 ativit\u00e6 de media\u00e7i\u00f3n, soc\u00f3rso e dif\u00e9iza de v\u00e0rie pers\u00f3nn-e, ariv\u00e0ndo a \u00f2fr\u00eese c\u00f3mme \u00f2st\u00e0ggio a-i ted\u00e9schi. Gh'\u00e9 p\u00f6i st\u00e6ta a gr\u00e0nde \u00f2pera d'agi\u00f9tto di ebr\u00eai da p\u00e0rte do cardin\u00e2 P\u00eao Bo\u00e9tto e do s\u00f2 segret\u00e2io, o monscign\u00f3r Fran\u00e7\u00e9sco Rep\u00e9tto, rax\u00f3n pi-\u00e2 qu\u00e6 o l'\u00e9 st\u00e6to riconosci\u00fbo co-o t\u00ectolo de Gi\u00f9sto de Na\u00e7io\u00ecn. Pe de ci\u00f9, se s\u00f3n dedich\u00e6 a l'ativit\u00e6 de soc\u00f3rso e cait\u00e6 o Gi\u00f6x\u00e8ppe Sc\u00eeri, o Z\u00e2ne Lerc\u00e2, o C\u00e0rlo S\u00e2vi, l'Our\u00e9lio Tor\u00e0ssa e o Fr\u00e0nco C\u00f2sta.\nS\u00f9bito d\u00f2ppo a f\u00ecn da go\u00e6ra, a-i 19 de \u00f2t\u00f4bre do 1950, l'ar\u00e7iv\u00e9scovo de Z\u00eana Gi\u00f6x\u00e8ppe Sc\u00eeri o l'\u00e0 inandi\u00f2u 'n conc\u00eclio provinci\u00e2le, ch'o s'\u00e9 p\u00f6i tegn\u00fbo tra o 23 e o 25 de nov\u00e9nbre de qu\u00e9llo \u00e0nno inta catedr\u00e2le de S\u00e0n Lo\u00e9nso. A-o conc\u00eclio gh'\u00eaa t\u00f9tti i v\u00e9scovi da prov\u00ecnsa, f\u00eaua che qu\u00e9llo de B\u00f2bio che, pe probl\u00eami de sal\u00fbte, o l'\u00e0 mand\u00f2u c\u00f3mme s\u00f2 procu\u00f2u o v\u00e9scovo titol\u00e2re de Tolem\u00e0ide, C\u00e0rlo Angel\u00ea. Gh'\u00eaa asc\u00ec i abo\u00e9i beneit\u00ecn de Finalp\u00eea e de Sant'Andr\u00eea de S\u00e9stri, i can\u00f2nichi de \u00f2gni cap\u00ectolo catedr\u00e2le e i superi\u00f4ri provinci\u00e2li de \u00f3rdine e congrega\u00e7io\u00ecn religi\u00f4ze con de c\u00e2ze in Lig\u00f9ria. O conc\u00eclio, o pr\u00ecmmo da l'emana\u00e7i\u00f3n do c\u00f2dice do 1917, o s'\u00e9 cur\u00f2u sorviat\u00f9tto de l'adatam\u00e9nto da legisla\u00e7i\u00f3n loc\u00e2le, s\u00e0iva a d\u00ee de l\u00e9zze particol\u00e6, a-a legisla\u00e7i\u00f3n da G\u00eaxa a l'\u00e9poca in vig\u00f4. I \u00e0tti, aprov\u00e6 da-a congrega\u00e7i\u00f3n do cons\u00e9ggio a-i 30 de l\u00f9ggio do 1953, \u00e0n toc\u00f2u 'na s\u00e9rie de argom\u00e9nti c\u00f3mme i sacram\u00e9nti, i l\u00e0ichi, a v\u00ectta do c\u00eago, o catech\u00eeximo, a st\u00e0npa cat\u00f2lica, l'\u00f2rganiza\u00e7i\u00f3n da c\u00f9ria diocez\u00e0nn-a e i semin\u00e2i. A part\u00ee da-o pr\u00ecmmo de zen\u00e2 do 1977 gh'\u00e9 st\u00e6ta 'na pic\u00ecnn-a varia\u00e7i\u00f3n teritori\u00e2le, co-o pas\u00e0ggio definit\u00eevo da Crav\u00e6a da l'ar\u00e7idi\u00f2cexi de Z\u00eana a-a di\u00f2cexi de Liv\u00f3rno. A-i 30 de set\u00e9nbre do 1986 a s\u00eade vescov\u00eele de B\u00f2bio a l'\u00e9 st\u00e6ta tenporaniam\u00e9nte un\u00eea a Z\u00eana ma, d\u00e6to che st'uni\u00f3n chi a no l'\u00e0 fon\u00e7ion\u00f2u t\u00e0nto b\u00e9n, tr\u00e9i \u00e0nni d\u00f2ppo a s\u00e8de bobi\u00e9ize a l'\u00e9 st\u00e6ta in sci\u00e2 f\u00ecn un\u00eea a-a di\u00f2cexi de Piax\u00e9nsa.\n\u00d2rganiza\u00e7i\u00f3n.\nConfer\u00e9nsa di v\u00e9scovi l\u00ecguri.\nA confer\u00e9nsa di v\u00e9scovi l\u00ecguri a l'\u00e9 l'asenbl\u00eaa di v\u00e9scovi da regi\u00f3n eclesi\u00e0stica, ch'a l'\u00e0 v\u00e0rri c\u00f3npiti aministrat\u00eevi e che d'ancheu a l'\u00e9 cosc\u00ec \u00f2rganiz\u00e2:\nTribun\u00e2 eclesi\u00e0stico.\nI deb\u00e6 eclesi\u00e0stichi de conpet\u00e9nsa da regi\u00f3n Lig\u00f9ria s\u00f3n giudich\u00e6 inte pr\u00ecmmo gr\u00e0ddo da-o tribun\u00e2 eclesi\u00e0stico l\u00ecgure e p\u00f6i, a-o seg\u00f3ndo gr\u00e0ddo, pas\u00e0n a qu\u00e9llo piemont\u00e9ize. Pe c\u00f3ntra, o tribun\u00e2 eclesi\u00e0stico l\u00ecgure o l'\u00e9 qu\u00e9llo ch'o gi\u00f9dica a-o seg\u00f3ndo gr\u00e0ddo i deb\u00e6 che, a-o pr\u00ecmmo, s\u00f3n za st\u00e6ti debat\u00fbi da-o tribun\u00e2 eclesi\u00e0stico lonb\u00e0rdo."}
{"id": "30087", "revid": "12052", "url": "https://lij.wikipedia.org/wiki?curid=30087", "title": "Prov\u00ecnsa eclesi\u00e0stica de Z\u00eana", "text": ""}
{"id": "30088", "revid": "12052", "url": "https://lij.wikipedia.org/wiki?curid=30088", "title": "\u00cezoa de Berz\u00e9zzi", "text": ""}
{"id": "30089", "revid": "12052", "url": "https://lij.wikipedia.org/wiki?curid=30089", "title": "Luteraneximo", "text": "Co-a par\u00f2lla luteran\u00eaximo se \u00ecndica a pr\u00ecmma confesci\u00f3n cresti\u00e0nn-a protestante nasci\u00fba da-a rif\u00f3rma comens\u00e2 da-o Mart\u00ecn Lut\u00earo, ch'a se insp\u00eera a l\u00ea e a-i te\u00f2loghi ch'\u00e0n arecug\u00e9ito a s\u00f2 eredit\u00e6, pr\u00ecmmo fra t\u00f9tti o s\u00f2 ascist\u00e9nte o F\u00e9ipo Melant\u00f3n, redat\u00f4 di art\u00eccoli da f\u00eade luter\u00e0nn-a inta \"Confessio Augustana\".\nA teolog\u00eea luter\u00e0nn-a a l'\u00e9 sostegn\u00fba da \u00e7\u00ecnque fondam\u00e9nti (e \u00e7\u00ecnque s\u00f4la da Rif\u00f3rma) e a l'af\u00e8rma che no l'\u00e9 neces\u00e2io l'intercesci\u00f3n da G\u00eaxa pi-\u00e2 sarv\u00e9ssa de l'\u00e0nima, conscider\u00e2 \u00abin l\u00ecbero d\u00f6no de D\u00eeo\u00bb (giustifica\u00e7i\u00f3n) d\u00e6to a l'\u00f2mmo pi-\u00e2 s\u00f4la f\u00eade inte l'\u00f9nico mediat\u00f4 e redent\u00f4 G\u00eaxo Cr\u00ecsto, s\u00e9nsa l'agi\u00f9tto de \u00f2pere da l\u00e9zze, inte 'na particol\u00e2re interpreta\u00e7i\u00f3n do pensc\u00eao de l'ap\u00f2stolo P\u00f2ulo e de l'Agost\u00ecn, perch\u00e9 l'\u00e9sere um\u00e2no o no l'\u00e9 asolutiscimam\u00e9nte b\u00f3n a no pec\u00e2 (teor\u00eea da deprava\u00e7i\u00f3n tot\u00e2le) e pe qu\u00e9llo o no peu sent\u00eese in c\u00f3rpa, ma o peu \u00ease sarv\u00f2u s\u00f4lo da D\u00eeo s'o cr\u00e9dde inta rivela\u00e7i\u00f3n do Cr\u00ecsto.\nQu\u00e9sta poxi\u00e7i\u00f3n a l\u2019\u00e9 rias\u00f3nta into vers\u00e9tto lat\u00ecn \"iustus ex fide vivit\", fondam\u00e9nto b\u00e2ze de t\u00f9tto o protestant\u00eaximo; a confesci\u00f3n luter\u00e0nn-a a sost\u00eagne pe de ci\u00f9 chi-\u00e2 f\u00eade cresti\u00e0nn-a a se f\u00f3nda s\u00f4lo in sci\u00e2 B\u00ecbia, lez\u00fba da \u00f2gni cred\u00e9nte con l'agi\u00f9tto do Sp\u00ecrito S\u00e0nto (\"sola scriptura\"), predic\u00e2 asc\u00ec da Min\u00ecstri \u00e7ern\u00fbi da-a comunit\u00e6, ma s\u00e9nsa nisci\u00f9n agi\u00f9tto de sacerd\u00f6ti cost\u00f6di da tradi\u00e7i\u00f3n e \u00f9nichi int\u00e8rpreti aotoriz\u00e6 (sacerd\u00f2\u00e7io univers\u00e2le di cred\u00e9nti).\nDi sacram\u00e9nti n'\u00e9 conserv\u00f2u s\u00f4lo do\u00ee: o bat\u00e6ximo e a S\u00e0nta \u00c7\u00e9nn-a, qu\u00e9sta seg\u00f3ndo 'n'interpreta\u00e7i\u00f3n moder\u00e2 da teor\u00eea da consustan\u00e7ia\u00e7i\u00f3n ch'a l'am\u00e9tte a pres\u00e9nsa re\u00e2. Ex\u00ecstan pe de ci\u00f9 d\u00f6tr\u00e6 difer\u00e9nse rigo\u00e0rdo l'escatolog\u00eea int\u00e0nto chi-\u00e2 mor\u00e2le soci\u00e2le a l'\u00e9 desp\u00e6gia a seg\u00f3nda chi-\u00e2 G\u00eaxa luter\u00e0nn-a da qu\u00e6 se p\u00e0rla a l'\u00e9 tradi\u00e7ion\u00e2le (confescion\u00e2le) \u00f2 \"liber\u00e2le\".\nI fed\u00eali luter\u00e9n into m\u00f3ndo s\u00f3n ci\u00f9 \u00f2 m\u00eano 75 milio\u00ecn e a ci\u00f9 p\u00e0rte a l'\u00e9 in Germ\u00e0nia e inta Scandin\u00e0via."}
{"id": "30091", "revid": "232301", "url": "https://lij.wikipedia.org/wiki?curid=30091", "title": "Mario Scaglia", "text": "Mario Scaglia, dit\u00f6 Claodin do Giabbe (Sann-a, 19 marz\u00f6 1931 - Sann-a, 27 l\u00fbggi\u00f6 2006), \u00e8 staeto scritt\u00f6 e poeta in leng\u00f6a vernacola Savoneise.\nSavoneise ed appascion\u00f4u de tradixi\u00f6in locali, l'\u00e8 staet\u00f6 aut\u00f6 de scritt\u00fbe de c\u00f6lt\u00fba pop\u00f6lare in dialett\u00f6 Savoneise. \nA part\u00ec da-i anni Settanta e p\u00e8 mezz\u00f6 de-e \"radio libere\" loc\u00e2li, l'ha in\u00e7entivou l'interesse p\u00e8 o s\u00eau dialett\u00f6, creand\u00f6 att\u00f6rn\u00f6 a-a trasmission radiofonica \u00fbn punto de riferimento p\u00e8 i a\u00f6tori in lengoa dialettale da provin\u00e7a de Sann-a. \u00abA-a compagnia chi nabbe nabbe, o ve sal\u00fca o Claodin do Giabbe\u00bb o l'ea a \u00e7elebre frase con a quae quotidianamente dava inizi\u00f6 a-\u00f6 programma, da-i microfoni primma de Radio Sann-a Sound e poi de Radio Rivea Music. In te-\u00f6 programma vegniva daeto spazio a prosa, poesia, muxica e voci de-a c\u00f6lt\u00fba ligure. \nGrazie a-a popolaritae ottegn\u00fba attraverso a-e radio, o l'ha posciu\u00f6 realisae diverse opere ed attivitae in ti anni comprexi tra \u00f6 1976 e o 1990.\nOltre ai gi\u00e0 citae quotidien impegni radiofonici, in ti anni '80 e '90 se contan s\u00eau diverse iniziative: a pubblicaxion de opere letteraie, de articoli in sce-e pagine do quotidian \"Il Secolo XIX\", l'organizzazion e a conduxion de eventi artistici, de muxica, poesia e prosa asc\u00ec in ti teatri locali ma anche in te socieaete, in te associaxioin c\u00f6lt\u00f6rali, in te sch\u00eaue, in te-e vie e ciasse di paixi da Lig\u00fbria, e a partecipazi\u00f6n a manifestazioin provinci\u00e2li e region\u00e2li.\nPrincipali opere.\nregordemm\u00f6 asc\u00ec:\nMario Scaglia \u00f6 l'ha svolto t\u00fbtta a s\u00eau attivitae in modd\u00f6 indipendente, seg\u00f6ndo quella che l'ea \u00fbnn-a vera e propria filosofia de vitta. Pe' questo motivo a produxion, spesso realizza insemme ad atri poeti e scrittoi seu contemporanei, a l'\u00e8 da consider\u00e0 raritae p\u00e8 chi ne avessa n'a cubbia, e a l'\u00e8 quaexi irreperibile e conserva in poche cubbie da-i seu parenti."}
{"id": "30092", "revid": "12052", "url": "https://lij.wikipedia.org/wiki?curid=30092", "title": "Mario scaglia", "text": ""}
{"id": "30093", "revid": "12052", "url": "https://lij.wikipedia.org/wiki?curid=30093", "title": "Claodin do Giabbe", "text": ""}
{"id": "30096", "revid": "12052", "url": "https://lij.wikipedia.org/wiki?curid=30096", "title": "Bal\u00f3n a-o p\u00f9gno", "text": ""}
{"id": "30098", "revid": "12052", "url": "https://lij.wikipedia.org/wiki?curid=30098", "title": "C\u00e0ccia (a\u00e7i\u00f3n de z\u00eaugo)", "text": "'Na c\u00e0ccia a l'\u00e9 'n'a\u00e7i\u00f3n de z\u00eaugo t\u00ecpica do bal\u00f3n e de \u00e2tri sp\u00f2rt sfer\u00ecstichi ch'a se ver\u00ecfica, de s\u00f2lito, t\u00f9tte e v\u00f2tte chi-\u00e2 b\u00e0lla a no v\u00eagne zug\u00e2 inte 'n \u00e7\u00e8rto m\u00f2ddo. Prez\u00e9npio, tra e c\u00f2uze de forma\u00e7i\u00f3n de 'na c\u00e0ccia, gh'\u00e9 qu\u00e0nde a b\u00e0lla a v\u00eagne toc\u00e2 d\u00f2ppo av\u00e9i f\u00e6to ci\u00f9 de 'n b\u00f3tto in t\u00e6ra \u00f2 in sc\u00ea superf\u00eccce de z\u00eaugo \u00f2p\u00fb, inte \u00e7\u00e8rti c\u00e2xi, qu\u00e0nde a sci\u00f2rte de f\u00eaua de l\u00ecnie later\u00e2li do c\u00e0npo.\nD\u00f2ppo ch'a s'\u00e9 verific\u00e2 'n'a\u00e7i\u00f3n de sto t\u00eepo chi, l'\u00e0rbitro o d\u00eave marc\u00e2 o p\u00f3nto d\u00f3nd'o bal\u00f3n o l'\u00e9 st\u00e6to arest\u00f2u, fax\u00e9ndo 'n s\u00e8gno co-o g\u00e9sso \u00f2 met\u00e9ndoghe 'na bandier\u00ecnn-a, de s\u00f2lito m\u00ecssa a-a relat\u00eeva dist\u00e0nsa da-o f\u00f3ndo in sci\u00e2 l\u00ecnia later\u00e2le do c\u00e0npo.\nTra i sp\u00f2rt inti qu\u00e6 l'\u00e9 prev\u00ecsta sta zug\u00e2ta chi, se p\u00eauan aregord\u00e2: o bal\u00f3n, a b\u00e0lla el\u00e0stica, o balon\u00e9tto, a \"pantalera\", b\u00e0lla eh!, a bal\u00e9tta v\u00e9neta, o \"keatsen\" frix\u00f3n, a \"balle pelote\", o \"llargues\", a \"longue paume\" e o \"balon au poing\".\nC\u00e0cce into bal\u00f3n.\nInto bal\u00f3n, 'na c\u00e0ccia a l'\u00e9 'na qu\u00e6 se s\u00e6 a\u00e7i\u00f3n ch'a no l'\u00e9 fin\u00eea a p\u00f3nti, e d\u00f3nca no co-in \u00e7\u00ea, in f\u00e0llo \u00f2 'na conqu\u00ecsta de 'n'\u00e2tra c\u00e0ccia. I do\u00ee m\u00f2ddi de forma\u00e7i\u00f3n de 'na c\u00e0ccia s\u00f3n d\u00f3nca qu\u00e0nde a b\u00e0lla a no l'\u00e9 ci\u00f9 v\u00e0lida e a v\u00e9n ferm\u00e2 da 'n zug\u00f2u, \u00f2p\u00fb quand'a sci\u00f2rte de f\u00eaua de l\u00ecnie later\u00e2li do c\u00e0npo d\u00f2ppo o pr\u00ecmmo b\u00f3tto. Al\u00f4a, in corispond\u00e9nsa do p\u00f3nto d\u00f3nde l'\u00e9 st\u00e6to ferm\u00f2u a b\u00e0lla \u00f2 dond'a l'\u00e0 atravers\u00f2u a l\u00ecnia later\u00e2le, v\u00e9n segn\u00e2 da l'arb\u00ectro a c\u00e0ccia co-\u00eena l\u00ecnia gi\u00e0nca de 10 c\u00ectti, de pit\u00fba \u00f2 g\u00e9sso in sci\u00e2 b\u00e2ze do f\u00f3ndo. Si-\u00e2 b\u00e0lla, d\u00f2ppo ch'a l'\u00e9 toc\u00e2 da un di zugo\u00e9i da squ\u00e0ddra in rem\u00ecssa, a cont\u00ecnoa a mesci\u00e2se inte 'n \u00e7\u00e8rto m\u00f2ddo, o p\u00f3nto da c\u00e0ccia o diventi\u00e2 qu\u00e9llo ci\u00f9 a sfav\u00f4 da squ\u00e0ddra ch'a l'\u00e0 goagn\u00f2u a c\u00e0ccia m\u00e6xima. Pe de ci\u00f9, 'na c\u00e0ccia a d\u00eav'\u00ease segnal\u00e2 co-i segnac\u00e0cce. In segnac\u00e0ccia o l'\u00e9 form\u00f2u da 'na b\u00e2ze d'ar\u00e9nbo ch'a l'\u00e0, in sce un di s\u00f2 fi\u00e0nchi, 'n'\u00e0sta \u00e8rta 1 m\u00eatro co-\u00eena targh\u00e9tta co-o s\u00f2 n\u00f9mero, m\u00ecssa a f\u00ee da l\u00ecnia later\u00e2le.\nO n\u00f9mero tot\u00e2le de c\u00e0cce che se peu form\u00e2 o l'\u00e9 inversam\u00e9nte propor\u00e7ion\u00e2le a-o pont\u00e9zzo za \u00f2tegn\u00fbo da-e squ\u00e0ddre into c\u00f3rso da pr\u00ecmma f\u00e2ze de z\u00eaugo, seg\u00f3ndo o sch\u00eama chi de s\u00f3tta:\nQu\u00e0nde s'ar\u00eeva a-o n\u00f9mero de c\u00e0cce valut\u00f2u in b\u00e2ze a-o sch\u00eama chi s\u00f3rvia e d\u00f4e squ\u00e0ddre d\u00eavan scangi\u00e2se o c\u00e0npo, con l'a\u00e7i\u00f3n da bat\u00fba ch'a p\u00e0ssa d\u00f3nca a l'\u00e2tra squ\u00e0ddra. A qu\u00e9sto p\u00f3nto incom\u00e9nsa a seg\u00f3nda f\u00e2ze do z\u00eaugo, co-e d\u00f4e squ\u00e0ddre che d\u00eavan \"conquist\u00e2\" e c\u00e0cce (con val\u00f4 de 'n p\u00f3nto/ch\u00ecnze p'\u00f2gnid\u00f9nn-a). In prin\u00e7\u00ecpio v\u00e9n pigi\u00f2u c\u00f3mme riferim\u00e9nto a c\u00e0ccia n\u00f9mero 1, in corispond\u00e9nsa da qu\u00e6, co-\u00eena l\u00ecnia inmagin\u00e2ia perpendicol\u00e2re a qu\u00e9lla later\u00e2le, o c\u00e0npo o v\u00e9n spart\u00eeo inte do\u00ee t\u00f2cchi. A sto p\u00f3nto chi a c\u00e0ccia a l'\u00e9 goagn\u00e2 da-a squ\u00e0ddra ch'a r\u00eeesce a ferm\u00e2 a b\u00e0lla pr\u00ecmma do s\u00f2 atraversam\u00e9nto da l\u00ecnia inmagin\u00e2ia da c\u00e0ccia \u00f2p\u00fb, se o sci\u00f2rte de f\u00eaua da-o c\u00e0npo de z\u00eaugo, da-a squ\u00e0ddra ch'a sta inta p\u00e0rte de c\u00e0npo no interes\u00e2 da-o pas\u00e0ggio da b\u00e0lla in sci\u00e2 l\u00ecnia later\u00e2le. Goagn\u00f2u a pr\u00ecmma c\u00e0ccia v\u00e9n lev\u00f2u o s\u00f2 segnac\u00e0ccia e se continoi\u00e2 a l\u00f2tta pe qu\u00e9lle che r\u00e8stan, inte l'\u00f3rdine indic\u00f2u da-i n\u00f9meri in sc\u00ea targh\u00e9tte."}
{"id": "30099", "revid": "12052", "url": "https://lij.wikipedia.org/wiki?curid=30099", "title": "Pantalera", "text": "A pantalera (s\u00e0iva a d\u00ee \"to\u00e2\" in piemont\u00e9ize, d\u00eeta bal\u00f3n a-a \"pantalera\" asc\u00ec) a l'\u00e9 'n z\u00eaugo de squ\u00e0ddra as\u00e6 sc\u00ecmile a-o bal\u00f3n, do qu\u00e6 a peu \u00ease conscider\u00e2 a s\u00f2 vari\u00e0nte ci\u00f9 tradi\u00e7ion\u00e2le. A \"pantalera\" a v\u00e9n pratic\u00e2 sorviat\u00f9tto into B\u00e0sso Piem\u00f3nte, sp\u00e9cce tra a prov\u00ecnsa de C\u00f9nio e qu\u00e9lla de \u00c0sti, ma a l'\u00eaa anc\u00f3n prez\u00e9nte inte p\u00e0rte da Lig\u00f9ria asc\u00ec, prin\u00e7ipalm\u00e9nte inta val\u00e0dda da B\u00f3rmia.\nA ci\u00f9 inport\u00e0nte difer\u00e9nsa inte r\u00e9gole do z\u00eaugo a consc\u00ecste into f\u00e6to ch\u00f2-u bal\u00f3n, a-o mom\u00e9nto da bat\u00fba, o no v\u00e9n corp\u00eeo co-o p\u00f9gno ma ti\u00f2u in sce 'na to\u00e2 de l\u00e9gno, d\u00eeta ap\u00f3nto \"pantalera\", ch'a l'\u00e9 inclin\u00e2, arenb\u00e2 a 'na mi\u00e2gia e rifin\u00eea con de list\u00e9lle che d\u00e0n de devia\u00e7io\u00ecn iregol\u00e2ri a-o cam\u00ecn do bal\u00f3n. Apr\u00eauvo a-e particolarit\u00e6 do c\u00e0npo, inta \"pantalera\" gh'\u00e9 b\u00e9n b\u00e9n de difer\u00e9nse tra 'n p\u00f2sto a l'\u00e2tro, co-a prez\u00e9nsa de v\u00e0rri elem\u00e9nti architet\u00f2nichi c\u00f3mme grond\u00e0nn-e, p\u00f2rte, sc\u00e6n, lanpio\u00ecn e pogi\u00f6li che r\u00e9ndan as\u00e6 inpreved\u00ecbile o cam\u00ecn da b\u00e0lla.\nR\u00e9gole.\nA ci\u00f9 p\u00e0rte de r\u00e9gole da \"pantalera\" a l'\u00e9 in com\u00f9n co-o bal\u00f3n t\u00e0nto che, de f\u00eaua che pe-e difer\u00e9nse, o regolam\u00e9nto ofi\u00e7i\u00e2 o rim\u00e0nda a qu\u00e9llo de l'\u00e2tra discipl\u00ecnn-a.\nC\u00e0npo de z\u00eaugo.\nPe qu\u00e0nte o rigo\u00e0rda o c\u00e0npo de z\u00eaugo o d\u00eave sodisf\u00e2 i requix\u00eeti di c\u00e0npi arangi\u00e6 do bal\u00f3n; pe de ci\u00f9, l'\u00e9 viet\u00f2u zug\u00e2 inti sferist\u00eai da S\u00e9rie A e, pe qu\u00e9lli da S\u00e9rie B, l'\u00e9 neces\u00e2ia 'n'outoriza\u00e7i\u00f3n. Inti c\u00e0npi de z\u00eaugo a carater\u00ecstica ci\u00f9 particol\u00e2 a l'\u00e9 d\u00f3nca a prez\u00e9nsa da \"pantalera\": 'na to\u00e2 de l\u00e9gno ch'a d\u00eave av\u00e9i 'na longh\u00e9ssa conpr\u00e9iza tra i 120 e i 180 c\u00ectti e 'na largh\u00e9ssa de 80-100 c\u00ectti. A s\u00f2 alt\u00e9ssa da-o ter\u00e9n a c\u00e0ngia in sci\u00e2 b\u00e2ze do c\u00e0npo ma, a \u00f2gni m\u00f2ddo, a se d\u00eave trov\u00e2 l\u00f3ngo un di fi\u00e0nchi magio\u00ee do c\u00e0npo e a d\u00eav'\u00ease inclin\u00e2. In sci\u00e2 f\u00e0ccia de d'\u00e2to da \"pantalera\" d\u00eavan p\u00f6i es\u00eeghe de list\u00e9lle perpendicol\u00e2ri, inte 'n n\u00f9mero conpr\u00e9izo tra 5 e 8.\nL'\u00e9 posc\u00ecbile, ma no \u00f2bligat\u00f6io, indic\u00e2 pe t\u00e6ra 'n corid\u00f4 de sl\u00e0nso, co-ina l\u00ecnia de bat\u00fba scito\u00e2 a 'na dist\u00e0nsa m\u00e0scima de \u00e9utto m\u00eatri da-o prin\u00e7\u00ecpio da \"pantalera\", \u00f3ltre che de 'na largh\u00e9ssa magi\u00f4 de un m\u00eatro e m\u00eazo. No l'\u00e9 \u00f2bligat\u00f6ia m\u00e0nco a l\u00ecnia de f\u00f3ndo c\u00e0npo de la da \"pantalera\" ma, into c\u00e2xo a fo\u00eese segn\u00e2, a l'\u00e9 da m\u00e9tte a ci\u00f9 de s\u00e9tte m\u00eatri l\u00f3nxi da-a f\u00ecn da to\u00e2.\nO z\u00eaugo.\nA difer\u00e9nsa prin\u00e7ip\u00e2 into z\u00eaugo a l'\u00e9 dov\u00fba a-a prez\u00e9nsa da \"pantalera\": def\u00e6ti no ghe sai\u00e2 l'a\u00e7i\u00f3n da bat\u00fba, ch'a l'\u00e9 sostito\u00eea da-o sl\u00e0nso da b\u00e0lla in sce sta to\u00e2 chi. P\u00f2-u sl\u00e0nso l'\u00e9 posc\u00ecbile pigi\u00e2 l'asbr\u00eeo, che per\u00f2 o l'\u00e9 da limit\u00e2 inte 'n'\u00e0rea co-ina dist\u00e0nsa m\u00ecnima da-a \"pantalera\" de 5 m\u00eatri. O sl\u00e0nso, ch'o v\u00eagne efeto\u00f2u da-o zug\u00f2u d\u00eeto batit\u00f4 \u00f2 \"campau\", o l'\u00e9 l\u00ecbero, co-a s\u00f4la r\u00e9gola da cosc\u00ec d\u00eeta \"spal\u00e9tta\": s\u00e0iva a d\u00ee chi-\u00e2 b\u00e0lla a no peu \u00ease ti\u00e2 als\u00e0ndola ci\u00f9 in \u00e2to da sp\u00e0lla pr\u00ecmma do sl\u00e0nso m\u00e6ximo.\nO cont\u00e8zzo di p\u00f3nti o l'\u00e9 p\u00e6gio a qu\u00e9llo do bal\u00f3n, co-a difer\u00e9nsa ch\u00f2-u n\u00f9mero m\u00e0scimo de c\u00e0cce o l'\u00e9 de d\u00f4e, con l'inversci\u00f3n de c\u00e0npo ch'a l'\u00e9 da f\u00e2 c\u00f3mme a seg\u00f3nda c\u00e0ccia a l'\u00e9 segn\u00e2 in sci\u00f4 c\u00e0npo. De r\u00e9gola, inta \"pantalera\" a l'\u00e9 prev\u00ecsta a modalit\u00e6 di vant\u00e0ggi, co-o z\u00eaugo che, a-i 40 p\u00e2ri, o v\u00ean go\u00e2gn\u00f2u da-a squ\u00e0ddra ch'a l'ar\u00eeva a do\u00ee ch\u00ecnze de dest\u00e0cco in sc\u00ee avers\u00e2i.\nIn sci\u00e2 f\u00ecn, gh'\u00e9 'n'integra\u00e7i\u00f3n a-i c\u00e2xi de f\u00e0llo: l'\u00e9 def\u00e6ti conscider\u00e2 t\u00e2 \u00f2gni a\u00e7i\u00f3n ch'a p\u00f3rta a b\u00e0lla in sci\u00e2 proie\u00e7i\u00f3n da \"pantalera\" in sci\u00f4 ter\u00e9n; 'na b\u00e0lla che, d\u00f2ppo o b\u00f2tto in sci\u00e2 to\u00e2, a va a-o x\u00eauo a-o de la da l\u00ecnia de l'\u00e0rea de sl\u00e0nso e 'na b\u00e0lla ch'a sb\u00e0tte c\u00f3ntra a mi\u00e2gia der\u00ea a-a to\u00e2 s\u00e9nsa av\u00e9ila toc\u00e2.\nConpeti\u00e7io\u00ecn.\nDe \"pantalera\" o no v\u00ean inandi\u00f2u 'n canpion\u00f2u c\u00f3mme pe \u00e2tri z\u00eaughi sfer\u00ecstichi, a \u00f2gni m\u00f2ddo gh'\u00e9 di torn\u00eai as\u00e6 avox\u00e6 che se z\u00eaugan co-ina cad\u00e9nsa ano\u00e2le. Tra qu\u00e9sti o ci\u00f9 inport\u00e0nte o l'\u00e9 o cosc\u00ec d\u00eeto \"torn\u00eao di p\u00e0ixi\", ancheu ariv\u00f2u a-a s\u00f2 trenta\u00e7inqu\u00eaxima edi\u00e7i\u00f3n, e ch'o v\u00e9dde a parte\u00e7ipa\u00e7i\u00f3n de inport\u00e0nti zugo\u00e9i de bal\u00f3n asc\u00ec. In sci\u00e2 b\u00e2ze do n\u00f9mero de squ\u00e0ddre iscr\u00eete o peu \u00ease spart\u00eeo in sce ci\u00f9 s\u00e9rie, vegn\u00ecndo inandi\u00f2u c\u00f3mme 'na sp\u00eace de canpion\u00f2u pic\u00ecn.\nSeg\u00f3ndo o regolam\u00e9nto de sta discipl\u00ecnn-a chi, i torn\u00eai d\u00eavan \u00ease outoriz\u00e6 da-a F.I.P.A.P (Federa\u00e7i\u00f3n Itali\u00e0nn-a Bal\u00f3n, \"Federazione Italiana Pallapugno\" in itali\u00e0n), a qu\u00e6 a ne peu deleg\u00e2 l'\u00f2rganiza\u00e7i\u00f3n a di comit\u00e2ti \u00f2 de socj\u00eat\u00e6 t\u00e8rse, decid\u00e9ndo asc\u00ec se consent\u00ee a partecipa\u00e7i\u00f3n a-i zugo\u00e9i profescion\u00ecsti de bal\u00f3n."}
{"id": "30100", "revid": "12052", "url": "https://lij.wikipedia.org/wiki?curid=30100", "title": "Bal\u00f3n a-a pantalera", "text": ""}
{"id": "30102", "revid": "12052", "url": "https://lij.wikipedia.org/wiki?curid=30102", "title": "Feder\u00eego Aliz\u00earo", "text": "O Feder\u00eego Aliz\u00earo (d\u00eeto Aliz\u00eari asc\u00ec, Z\u00eana, 27 dex\u00e9nbre 1817 - Z\u00eana, 28 set\u00e9nbre 1882) o l'\u00e9 st\u00e6to 'n st\u00f2rico, insegn\u00e0nte e leter\u00f2u zen\u00e9ize.\nV\u00ectta.\nO Feder\u00eego Aliz\u00earo o l'\u00e0 nasci\u00fbo a Z\u00eana a-i 27 de dex\u00e9nbre do 1817 da Gi\u00f6x\u00e8ppe e Gi\u00e0nca Grond\u00f3nn-a, seg\u00f3ndo de n\u00eauve fr\u00e6, inte 'na fam\u00ecggia de c\u00e2set\u00e6 abast\u00e0nsa r\u00eccca. O s'\u00e9 d\u00f3nca laore\u00f2u in l\u00e9zze, scib\u00e9n ch'o l'\u00e9 f\u00eeto pas\u00f2u a-a s\u00f2 pasci\u00f3n, a letiat\u00fba, mat\u00eaia inta qu\u00e6 o l'\u00e0 av\u00fbo c\u00f3mme m\u00e9istro o P\u00f2ulo Reb\u00f9ffo. O l'\u00e0 in prin\u00e7\u00ecpio travagi\u00f2u inte 'n setiman\u00e2le leter\u00e2io, l'\"Espero\", fond\u00f2u da l\u00ea e da \u00e2tri leter\u00e6 into 1840, co-o pr\u00ecmmo n\u00f9mero ch'o l'\u00e9 st\u00e6to public\u00f2u a-i 5 de dex\u00e9nbre da l'edit\u00f4 Z\u00e2ne Bat\u00ecsta Fer\u00e0ndo. Inte qu\u00e9lli \u00e0nni, l\"'Espero\" o l'\u00eaa 'na publica\u00e7i\u00f3n abast\u00e0nsa avox\u00e2, ch'a cont\u00e2va in sci\u00e2 colabora\u00e7i\u00f3n de inport\u00e0nti studi\u00f4xi c\u00f3mme o P\u00eao Bernab\u00f2 Silor\u00e2ta e o Mich\u00ea Gi\u00f6x\u00e8ppe Can\u00e2. A \u00f2gni m\u00f2ddo qu\u00e9sta esperi\u00e9nsa a no l'\u00e9 du\u00e2 a l\u00f3ngo, apr\u00eauvo a-a sopresci\u00f3n do giorn\u00e2le, dec\u00eeza into 1845 pi-\u00e2 tend\u00e9nsa a trat\u00e2 i probl\u00eami da miz\u00eaia do p\u00f2polo, difond\u00e9ndo n\u00eauve in sc\u00ee n\u00eauvi az\u00eeli de l'\u00f2pera do Fer\u00e0nte Ap\u00f2rti, ch'a l'\u00e0iva alarm\u00f2u a poli\u00e7\u00eea, ch'a l'acuz\u00e2va o giorn\u00e2le de \"virol\u00e9nsa e bozit\u00e6\".\nTra i s\u00f2 pr\u00ecmmi scr\u00eeti, into 1839 l'Aliz\u00earo o l'\u00e0 public\u00f2u 'n'arecug\u00e9ita intitol\u00e2 \"I migliori monumenti sepolcrali in Liguria\", colabor\u00e0ndo inte l'\u00f2pera de gr\u00f9ppo, cu\u00e2 da-o Com\u00f9n pe l'eut\u00e9n congr\u00e8sso di scensi\u00e6 ch'o s'\u00eaa riun\u00eeo a Z\u00eana, intitol\u00e2 \"Descrizione di Genova e del Genovesato\", spart\u00eea inte tr\u00e9i vol\u00f9mmi e public\u00e2 into 1846. Inte qu\u00e9llo \u00e0nno o l'\u00e0 public\u00f2u a s\u00f2 \"Guida artistica per la citt\u00e0 di Genova\" asc\u00ec, gr\u00e0nde \u00f2pera inte tr\u00e9i vol\u00f9mmi che, a desp\u00eato da pez\u00e0nte pr\u00f6za t\u00ecpica de l'out\u00f4, a forn\u00eeva de informa\u00e7io\u00ecn menu\u00e7i\u00f4ze in sc\u00ea \u00f2pere conserv\u00e6 a Z\u00eana inte qu\u00e9llo per\u00eeodo. S'\u00e9 dedic\u00f2u asc\u00ec a de tradu\u00e7io\u00ecn, c\u00f3mme qu\u00e9lla, into 1852, do \"Della guerra di Spagna\". A qu\u00e9llo mom\u00e9nto rem\u00f3nta asc\u00ec 'na com\u00e9dia in\u00e9dita in v\u00e8rsci marteli\u00e9n, ciam\u00e2 \"Il matrimonio di Goldoni\". S\u00e9npre inte qu\u00e9lli \u00e0nni, o l'\u00e0 mostr\u00f2u 'n gr\u00e0nde inter\u00e8sse a-e rif\u00f3rme inandi\u00e6 da-o p\u00e0ppa P\u00eeo IX: l'Aliz\u00earo o l'\u00e0iva def\u00e6ti di f\u00f3rti ide\u00e2li liber\u00e2li, ma 'na s\u00e0lda f\u00eade cat\u00f2lica asc\u00ec. Tra po\u00eaxie e d'\u00f2cax\u00f3n scr\u00eete da l\u00ea, into 1847 l'\u00e9 st\u00e6to stanp\u00f2u a Z\u00eana i \"Fasti di Pio IX raccontati al popolo italiano\"..., con l'out\u00f4 che into m\u00e9ntre o scriv\u00e9iva de l\u00f6de a-o C\u00e0rlo Alb\u00e8rto, o qu\u00e6, pigi\u00e0ndo c\u00f3mme ez\u00e9npio e rif\u00f3rme do p\u00e0ppa, o l'\u00e0iva inandi\u00f2u 'na pol\u00ectica riformatr\u00eexe. Into 1848 o l'\u00e0 colabor\u00f2u con \"Il Pensiero Italiano\", sott'a-a dire\u00e7i\u00f3n de F. Bettini e M. Accame, con do\u00ee art\u00eccoli inti n\u00f9meri 71 e 72, publich\u00e6 rispetivam\u00e9nte a-i 22 e a-i 24 d'arv\u00ee. Into c\u00f3rso da gr\u00e0nde riv\u00f2lta de Z\u00eana do 1849 o l'\u00e0 av\u00fbo 'n r\u00f2llo de mediat\u00f4, scriv\u00e9ndo p\u00f6i, in sce comisci\u00f3n do Com\u00f9n, 'n \"Commentario delle cose accadute in Genova in marzo e in aprile 1849\" inte tr\u00e9i vol\u00f9mmi, ch'o no l'\u00e9 st\u00e6to per\u00f2 public\u00f2u apr\u00eauvo a-o ref\u00fbo de l'out\u00f4 de cangi\u00e2 \u00e7\u00e8rti pas\u00e0ggi.\nDa-o 1850 a-o 1890 o l'\u00e0 insegn\u00f2u, a Z\u00eana, into lic\u00eao Crist\u00f2ffa C\u00f3nbo; into 1846 o l'\u00e9 st\u00e6to tra i s\u00f2cci fondato\u00ee da socj\u00eat\u00e6 de st\u00f6ia, gi\u00f6graf\u00eea e archiolog\u00eea, fax\u00e9ndo p\u00e0rte do col\u00eagio di profeso\u00ee da facolt\u00e6 de l\u00e9tie de l'universcit\u00e6. Into 1855 o l'\u00e9 st\u00e6to nomin\u00f2u diret\u00f4 do \"Michelangelo\", 'n giorn\u00e2le leter\u00e2io de l'\u00e9poca, pe 'n tot\u00e2le de s\u00e9tte n\u00f9meri. O l'\u00e9 p\u00f6i st\u00e6to prescid\u00e9nte da se\u00e7i\u00f3n de B\u00e9lle \u00c0rte da Socj\u00eat\u00e6 L\u00ecgure d'Ist\u00f6ia P\u00e0tria, da qu\u00e6 o l'\u00e9 st\u00e6to un di s\u00f2cci sc\u00ecnn-a da-a s\u00f2 fonda\u00e7i\u00f3n a-i 21 de frev\u00e2 do 1858. Da-o 1866 o l'\u00e0 colabor\u00f2u co-i setiman\u00e2li \"Alba\", test\u00e2 scent\u00ecfico-leter\u00e2ia, a \"Gazzetta di Genova\" e setiman\u00e2le \"Vittorio Alfieri\". Into 1867, l'Aliz\u00earo o l'\u00e9 st\u00e6to nomin\u00f2u segret\u00e2io da comisci\u00f3n consult\u00eeva pi-\u00e2 conserva\u00e7i\u00f3n di b\u00eani st\u00f2richi e de b\u00e8lle \u00e0rte e, tr\u00e9i \u00e0nni d\u00f2ppo, o l'\u00e9 st\u00e6to incareg\u00f2u de red\u00ecgge 'na l\u00ecsta di cazam\u00e9nti zen\u00e9ixi merit\u00e9voli do t\u00ectolo de \"b\u00eani na\u00e7ion\u00e2li\".\nO l'\u00e0 tegn\u00fbo numer\u00f4ze let\u00fbe de s\u00f2 ri\u00e7\u00e8rche \u00f3ltre che v\u00e0rie confer\u00e9nse in sci\u00e2 Div\u00ecnn-a Com\u00e9dia a-o c\u00ecrcolo filol\u00f2gico m\u00e9ntre o l'\u00eaa der\u00ea a prepar\u00e2 'n'edi\u00e7i\u00f3n do po\u00eama con com\u00e9nto, no go\u00e6i arm\u00f2nica e de v\u00eagio st\u00e0npo, ch'a l'\u00e9 sciort\u00eea a desp\u00e9nse a part\u00ee da-o 1877. O com\u00e9nto o l'\u00eaa form\u00f2u da tr\u00e9i vol\u00f9mmi e o l'\u00eaa preced\u00fbo da 'na l\u00f3nga introdu\u00e7i\u00f3n, inta qu\u00e6 l'Aliz\u00earo o l'\u00e0 rielabor\u00f2u, in sci\u00e2 b\u00e2ze de qu\u00e9lle ci\u00f9 ant\u00eeghe, a biograf\u00eea do po\u00eata, analiz\u00e0ndo e s\u00f2 conce\u00e7io\u00ecn e a p\u00e0rte leter\u00e2ia e filol\u00f2gica da com\u00e9dia. Da-o p\u00f3nto de v\u00ecsta da valuta\u00e7i\u00f3n est\u00e9tica o se ricol\u00eaga a-i pur\u00ecsti, sp\u00e9cce a l'Ant\u00f6nio C\u00e9zari e a-i s\u00e0ggi de Gabri\u00e6lo Ros\u00e9tti, de Vin\u00e7\u00e9nso Giob\u00e9rti e de Niccol\u00f2 Tomaz\u00eao, ariv\u00e0ndo sc\u00ecnn-a-o \"Dante spiegato con Dante\" do Gianbat\u00ecsta Giuli\u00e0n.\nIn sc\u00ee monum\u00e9nti art\u00ecstichi zen\u00e9ixi l'Aliz\u00earo o l'\u00e9 torn\u00f2u con di \u00e2tri scr\u00eeti, public\u00e0ndo, into 1875, a fam\u00f4za \"Guida illustrativa del cittadino e del forestiero per la citt\u00e0 di Genova e sue adiacenze\". A \u00f2gni m\u00f2ddo, a ci\u00f9 p\u00e0rte di s\u00f2 st\u00f9ddi a l'\u00e9 dedic\u00e2 a-a ri\u00e7\u00e8rca in sce l'\u00e0rte e i art\u00ecsti l\u00ecguri, public\u00e2 inte d\u00f4e gr\u00e9nde \u00f2pere de \"Notizie dei professori del disegno in Liguria dalla fondazione dell'Accademia\", spart\u00eea inte tr\u00e9i vol\u00f9mmi publich\u00e6 tra o 1864 e o 1866, e de \"Notizie dei professori del disegno in Liguria dalle origini al secolo XVI\", inte s\u00eai vol\u00f9mmi publich\u00e6 tra o 1870 e o 1880. A pr\u00ecmma \u00f2pera, scr\u00eeta con l'id\u00eaa de contino\u00e2 qu\u00e9lle do Sorv\u00e0n e do R\u00e0tto e carateriz\u00e2 da 'na gr\u00e0nde dilig\u00e9nsa docoment\u00e2ia ma limit\u00e2 inte l'inposta\u00e7i\u00f3n e inta pr\u00f6za, a l'\u00e9 a \u00f2gni m\u00f2ddo l'arecug\u00e9ita ci\u00f9 r\u00eccca de informa\u00e7io\u00ecn in sce l'\u00e0rte l\u00ecgure tra a f\u00ecn do s\u00e9colo XVIII e a pr\u00ecmma meit\u00e6 de qu\u00e9llo sucesc\u00eevo. O seg\u00f3ndo scr\u00eeto, co-i pr\u00ecmmi tr\u00e9i vol\u00f9mmi che p\u00e0rlan da pit\u00fba e i \u00e2tri tr\u00e9i dedich\u00e6 a-a scult\u00fba, o preved\u00e9iva in prin\u00e7\u00ecpio tr\u00e9i vol\u00f9mmi in sce l'architet\u00fba asc\u00ec, ma no s\u00f3n st\u00e6ti ci\u00f9 conpil\u00e6. A \u00f2gni m\u00f2ddo, co-i m\u00e6ximi pr\u00eagi e i m\u00e6ximi l\u00ecmiti do r\u00e8sto da s\u00f2 produ\u00e7i\u00f3n, sto t\u00e8sto chi o l'\u00e9 'n'arecug\u00e9ita fondament\u00e2le de docomenta\u00e7i\u00f3n s\u00e9gge in sc\u00ee art\u00ecsti l\u00ecguri sc\u00ecnn-a-o s\u00e9colo XVI che in sce qu\u00e9lli for\u00e8sti ch'\u00e0n travagi\u00f2u in Lig\u00f9ria. Tra i s\u00f2 \u00f9rtimi trav\u00e0ggi se reg\u00f3rda 'na colabora\u00e7i\u00f3n, into 1882, co-o peri\u00f2dico cat\u00f2lico l\"'Elleboro\". A-i 13 d'\u00f2t\u00f4bre do 1882, recovi\u00f2u da-a m\u00f3gge Tex\u00f4 Bol\u00f3n e da-i \u00e7\u00ecnque f\u00ecggi, apr\u00eauvo a 'n c\u00f2rpo l'Aliz\u00earo o l'\u00e9 m\u00f2rto inta s\u00f2 c\u00e2za de canp\u00e0gna a S\u00e0n Gi\u00e2xo, inta val\u00e0dda do Pon\u00e7\u00e9ivia, vegn\u00ecndo in sci\u00e2 f\u00ecn inter\u00f2u into canpos\u00e0nto de Stag\u00e9n.\nA l\u00ea, a \u00e7it\u00e6 de Z\u00eana a l'\u00e0 dedic\u00f2u a str\u00e0dda co-o m\u00e6ximo n\u00f3mme into quart\u00ea de S\u00e0n Teod\u00f6o. In prin\u00e7\u00ecpio ghe n'\u00eaa 'n'\u00e2tra scito\u00e2 a S\u00e0n P\u00ea d'\u00c6nn-a ma, apr\u00eauvo a-a sopresci\u00f3n de qu\u00e9llo com\u00f9n e pe evit\u00e2 di top\u00f2nimi d\u00f3ggi, into 1935 l'\u00e9 st\u00e6to cangi\u00f2u o s\u00f2 n\u00f3mme inte str\u00e0dda de Lo\u00eegi C\u00e0rlo Far\u00e6n."}
{"id": "30104", "revid": "12052", "url": "https://lij.wikipedia.org/wiki?curid=30104", "title": "Open Researcher and Contributor ID", "text": "L'Open Researcher and Contributor ID (in s\u00eegla ORCID, pronon\u00e7i\u00f2u ) o l'\u00e9 'n c\u00f2dice arfanum\u00e9rico no propi\u00eat\u00e2io d\u00eauvi\u00f2u pe identific\u00e2 inte 'n m\u00f2ddo univoco i outo\u00ee e i colaborato\u00ee de comunica\u00e7io\u00ecn acad\u00e9miche, \u00f3ltre a es\u00eeghe 'n sc\u00eeto d'Intern\u00e9tte e di serv\u00ec\u00e7\u00e7i ORCID pe \u00e7erc\u00e2 i outo\u00ee e a s\u00f2 produ\u00e7i\u00f3n bibliogr\u00e0fica, con \u00e2tre informa\u00e7io\u00ecn forn\u00eee da-i ut\u00e9nti. \nInte sto m\u00f2ddo chi se peu ris\u00f2lve o probl\u00eama de contrib\u00fbti de 'n \u00e7\u00e8rto out\u00f4 a-a letiat\u00fba scent\u00ecfica \u00f2 a-e publica\u00e7io\u00ecn che possan \u00ease dif\u00ec\u00e7ili da ricon\u00f3sce, apr\u00eauvo a-o f\u00e6to chi-\u00e2 ci\u00f9 p\u00e0rte di n\u00f3mmi no s\u00f3n univochi, p\u00eauan cangi\u00e2 co-o t\u00e9npo, \u00e0n de difer\u00e9nse coltur\u00e2li into s\u00f2 \u00f3rdine e cont\u00eagnan 'n \u00fbzo incoer\u00e9nte de abrevia\u00e7io\u00ecn do n\u00f3mme \u00f2 ad\u00eauvian di scist\u00eami de scrit\u00fba desp\u00e6gi. L'ORCID o forn\u00ecsce 'n'identit\u00e6 perscist\u00e9nte a-e pers\u00f3nn-e, sc\u00ecmile a-o c\u00f2dice fisc\u00e2le, ch'a v\u00ean cre\u00e2 pe-e entit\u00e6 corel\u00e6 a-i contegn\u00fbi in sc\u00ea r\u00e6 digit\u00e2le pe m\u00eazo di indentificato\u00ee di \u00f2g\u00e8tti digit\u00e2li (DOI). \n\u00dbxi.\nL'ORCID o l'am\u00eea de forn\u00ee 'n c\u00f2dice perscist\u00e9nte a-e pers\u00f3nn-e, de m\u00f2ddo da ris\u00f2lve o probl\u00eama che i contrib\u00fbti de 'n \u00e7\u00e8rto out\u00f4 a-a comunica\u00e7i\u00f3n scent\u00ecfica possan \u00ease dif\u00ec\u00e7ili da ricon\u00f3sce, zach\u00e9 a ci\u00f9 p\u00e0rte di n\u00f3mmi person\u00e2li a no l'\u00e9 univoca e d\u00f3nca ci\u00f9 sog\u00e9tti co-o m\u00e6ximo n\u00f3mme pori\u00e9ivan contribo\u00ee into m\u00e6ximo c\u00e0npo scent\u00ecfico \u00f2 adreit\u00fba into m\u00e6ximo dipartim\u00e9nto institu\u00e7ion\u00e2le. Pe de ci\u00f9, i n\u00f3mmi p\u00eauan cangi\u00e2 (prez\u00e9npio co-o mai\u00e9zzo); gh'\u00e9 p\u00f6i de difer\u00e9nse coltur\u00e2li inte l'\u00f3rdine di n\u00f3mmi; e rev\u00ecste f\u00e0n 'n \u00fbzo incoer\u00e9nte de abrevia\u00e7io\u00ecn do n\u00f3mme, di s\u00f2 suf\u00ecsci e de ini\u00e7i\u00e2le do seg\u00f3ndo n\u00f3mme; e ad\u00eauvian di scist\u00eami de scrit\u00fba difer\u00e9nti.\nL'\u00f2rganiza\u00e7i\u00f3n ch'a gest\u00ecsce l'ORCID, l'ORCID Inc., a forn\u00ecsce a t\u00f9tti i ut\u00e9nti registr\u00e6 a poscibilit\u00e6 de mantegn\u00ee 'n \u00f9nico \"curriculum vitae\" digit\u00e2le agiorn\u00f2u in continoa\u00e7i\u00f3n e ch'o forn\u00ecsce 'n qu\u00e0ddro di s\u00f2 contrib\u00fbti a-a sc\u00e9nsa ch'o va a-o de la da s\u00e9nplice l\u00ecsta de publica\u00e7io\u00ecn, \u00f2spit\u00f2u da l'ORCID e cur\u00f2u da l'ut\u00e9nte.\nSt\u00f6ia.\nSvil\u00f9ppo e sl\u00e0nso.\nL'ORCID o l'\u00e9 st\u00e6to anon\u00e7i\u00f2u pi-\u00e2 pr\u00ecmma v\u00f2tta into 2009 c\u00f3mme 'n sf\u00f2rso colaborat\u00eevo da p\u00e0rte di edito\u00ee de ri\u00e7\u00e8rche acad\u00e9miche \"pe ris\u00f2lve o probl\u00eama de l'anbigoit\u00e6 do n\u00f3mme de l'out\u00f4 inta comunica\u00e7i\u00f3n acad\u00e9mica\". A \"Open Researcher Contributor Identification Initiative\", d\u00f3nd'o v\u00ean o n\u00f3mme ORCID, a l'\u00e9 st\u00e6ta cre\u00e2 in v\u00eea tenpor\u00e0nia pr\u00ecmma de l'incorpora\u00e7i\u00f3n.\n'N prot\u00f2tipo o l'\u00e9 st\u00e6to svilup\u00f2u in sce 'n software adat\u00f2u da qu\u00e9llo d\u00eauvi\u00f2u da-o Thomson Reuters p\u00f2-u s\u00f2 scist\u00eama ResearcherID. L'ORCID Inc. a l'\u00e9 st\u00e6ta costito\u00eea c\u00f3mme 'n'\u00f2rganiza\u00e7i\u00f3n indipend\u00e9nte s\u00e9nsa f\u00ecn de go\u00e2gno inte l'ag\u00f3sto do 2010, baz\u00e2 into st\u00e2to americ\u00e0n do Delaware e co-in cons\u00e8ggio d'aministra\u00e7i\u00f3n interna\u00e7ion\u00e2le. O s\u00f2 diret\u00f4 esecut\u00eevo, o Chris Shillum, o l'\u00e9 st\u00e6to nomin\u00f2u into set\u00e9nbre do 2020, suced\u00e9ndo a-o fondat\u00f4 de l'\u00f2rganiza\u00e7i\u00f3n, o Laurel Haak, nomin\u00f2u inte l'arv\u00ee do 2012. Da-o 2016 o cons\u00e8ggio d'aministra\u00e7i\u00f3n o l'\u00e9 prescjed\u00fbo da Veronique Kiermer, de PLOS (qu\u00e9llo de pr\u00ecmma o l'\u00eaa Ed Pentz, de Crossref). ORCID o peu \u00ease d\u00eauvi\u00f2u liberam\u00e9nte e ins\u00e9mme a \u00e2tri scist\u00eami de identifica\u00e7i\u00f3n. A-i 16 d'\u00f2t\u00f4bre do 2012, l'ORCID Inc. a l'\u00e0 avi\u00f2u i s\u00f2 serv\u00ec\u00e7\u00e7i de reg\u00ecstro e a l'\u00e0 comens\u00f2u a relasci\u00e2 i identificato\u00ee a-i ut\u00e9nti.\nAdo\u00e7i\u00f3n.\nPe incorag\u00ee \u00e2tri ut\u00e9nti a un\u00eese a l'ORCID de m\u00f2ddo da sostegn\u00eene l'ado\u00e7i\u00f3n, a-o pr\u00ecmmo de zen\u00e2 do 2016 l'\u00e9 st\u00e6to scr\u00eeto 'na l\u00e9tia av\u00e8rta inta qu\u00e6 v\u00ean aferm\u00f2u che \"i edito\u00ee ch'\u00e0n firm\u00f2u sta l\u00e9tia av\u00e8rta chi se s\u00f3n inpegn\u00e6 a domand\u00e2 i iD ORCID an\u00e0ndo apr\u00eauvo a-i st\u00e0ndard de inplementa\u00e7i\u00f3n spec\u00ecfichi\".\nInte 'n agiornam\u00e9nto do 2021 in sci\u00f4 sc\u00eeto d'Intern\u00e9tte de Springer Nature, l'\u00e9 st\u00e6to diciar\u00f2u che da qu\u00e9llo mom\u00e9nto \"a sai\u00e2 suport\u00e2 a ver\u00ecfica e l'acr\u00e9dito da v\u00f2stra ativit\u00e6 \"peer reviewed\" diretam\u00e9nte da-i n\u00f2stri scist\u00eami de spedi\u00e7i\u00f3n di manoscr\u00eeti a ORCID\".\nIdentificato\u00ee.\nFormalm\u00e9nte, i ID ORCID s\u00f3n specifich\u00e6 c\u00f3mme di URI; prez\u00e9npio qu\u00e9llo do Josiah S. Carberry, 'n profes\u00f4 de fantax\u00eea de sp\u00e9sso d\u00eauvi\u00f2u inti ez\u00e9npi, o l'\u00e9 https://orcid.org/0000-0002-1825-0097, co-i form\u00e2ti https:// e http:// che s\u00f3n suport\u00e6 t\u00f9tti do\u00ee, scib\u00e9n ch\u00f2-u pr\u00ecmmo o l'\u00e9 divent\u00f2u a r\u00e9gola a part\u00ee da-o nov\u00e9nbre do 2017. A \u00f2gni m\u00f2ddo, gh'\u00e9 di edito\u00ee che l'ad\u00eauvian inte 'na f\u00f3rma ci\u00f9 br\u00eave, prez\u00e9npio ORCID: 0000-0002-1825-0097, c\u00f3mme s'o fo\u00eese 'n URN.\nI ID ORCID s\u00f3n 'n sotoins\u00e9mme de l'International Standard Name Identifier (ISNI), seg\u00f3ndo i oug\u00f9ri de l'\u00d2rganiza\u00e7i\u00f3n Interna\u00e7ion\u00e2le pi-\u00e2 Standardiza\u00e7i\u00f3n (c\u00f3mme ISO 27729), co-e d\u00f4e \u00f2rganiza\u00e7io\u00ecn che st\u00e0n colabor\u00e0ndo ativam\u00e9nte. L'ISNI o fai\u00e2 'n identifica\u00e7i\u00f3n univoca di colaborato\u00ee di l\u00ecbbri, progr\u00e0mmi televix\u00eevi e giorn\u00e2li e o l'\u00e0 riserv\u00f2u 'n bl\u00f2cco de identificato\u00ee pe l'\u00fbzo da p\u00e0rte de l'ORCID inte l'interv\u00e0llo da 0000-0001-5000-0007 a 0000-0003-5000-0001. L'\u00e9 d\u00f3nca posc\u00ecbile che 'na pers\u00f3nn-a a l'\u00e0gge s\u00e9gge 'n ISBN che 'n ID ORCID e d\u00f3nca, inta pr\u00e0tica, do\u00ee ISBN.\nS\u00e9gge l'ORCID che l'ISNI ad\u00eauvian di identificato\u00ee a 16 car\u00e0teri, con c\u00eefre da 0 a 9 separ\u00e6 inte gr\u00f9ppi de qu\u00e0ttro da di trat\u00ecn. O car\u00e0tere fin\u00e2le o peu \u00ease 'na l\u00e9tia \"X\" asc\u00ec, ch'a raprez\u00e9nta 'n val\u00f4 de 10 (prez\u00e9npio l'ID ORCID de Stephen Hawking o l'\u00e9 0000-0002-9079-593X), e o l'\u00e9 'na c\u00eefra de contr\u00f2llo MOD 11-2 in conformit\u00e6 co-o st\u00e0ndard ISO/IEC 7064:2003.\nM\u00e9nbri, sp\u00f2nsor e registr\u00e0nti.\nA-a f\u00ecn do 2013, l'ORCID a cont\u00e2va de 111 \u00f2rganiza\u00e7io\u00ecn asoci\u00e6 e ci\u00f9 de 460.000 registr\u00e0nti. A-i 15 de nov\u00e9nbre do 2014, l'ORCID a l'anon\u00e7i\u00f2u a s\u00f2 milion\u00eaxima registra\u00e7i\u00f3n e, a-i 20 de nov\u00e9nbre do 2020, a l'\u00e0 super\u00f2u i pr\u00ecmmi d\u00eaxe milio\u00ecn. Tra i m\u00e9nbri de l'\u00f2rganiza\u00e7i\u00f3n gh'\u00e9 v\u00e0rri instit\u00fbti de ri\u00e7\u00e8rca, c\u00f3mme Caltech e a Cornell University, e edito\u00ee c\u00f3mme Elsevier, Springer, Wiley e Nature Publishing Group. Gh'\u00e9 asc\u00ec de inpr\u00e9ize comerci\u00e2li, c\u00f3mme Thomson Reuters, socj\u00eat\u00e6 acad\u00e9miche e \u00e9nti de finan\u00e7iam\u00e9nto.\n\u00c0nche i \u00e9nti che d\u00e0n de soven\u00e7io\u00ecn, c\u00f3mme a Wellcome Trust, 'na fonda\u00e7i\u00f3n de benefic\u00e9nsa, \u00e0n comens\u00f2u a inp\u00f3nn-e a qu\u00e9lli che dom\u00e0ndan 'n finan\u00e7iam\u00e9nto de forn\u00ee 'n identificat\u00f4 ORCID.\nInplementa\u00e7io\u00ecn na\u00e7ion\u00e2li.\nInte v\u00e0rri st\u00e2ti gh'\u00e9 di cons\u00f2r\u00e7\u00e7i, che incl\u00f9ddan di \u00e9nti governat\u00eevi c\u00f3mme p\u00e0rtner, che st\u00e0n travagi\u00e0ndo a liv\u00e9llo na\u00e7ion\u00e2le pe inplement\u00e2 l'ORCID. Prez\u00e9npio inte l'It\u00e0lia gh'\u00e9 set\u00e0nta universcit\u00e6 e qu\u00e0ttro c\u00e9ntri de ri\u00e7\u00e8rca in colabora\u00e7i\u00f3n sott'a-a confer\u00e9nsa di reto\u00ee de universcit\u00e6 itali\u00e0nn-e (CRUI) e de l'agen\u00e7\u00eea na\u00e7ion\u00e2le de valuta\u00e7i\u00f3n de l'universcit\u00e6 e di instit\u00fbti de ri\u00e7\u00e8rca (ANVUR), inte l'\u00e0nbito de 'n prog\u00e8tto inandi\u00f2u da-o Cineca, 'n cons\u00f2r\u00e7io no-profit ch'o raprez\u00e9nta e universcit\u00e6, i instit\u00fbti de ri\u00e7\u00e8rca e o minist\u00earo de l'instru\u00e7i\u00f3n. Inte l'Oustr\u00e0lia, o National Health and Medical Research Council (NHMRC) e l'Australian Research Council (ARC) \"incor\u00e0gian t\u00f9tti i ri\u00e7ercato\u00ee che dom\u00e0ndan 'n finan\u00e7iam\u00e9nto a av\u00e9i 'n indentificat\u00f4 ORCID\". L'HAL, 'n arch\u00ecvio fran\u00e7\u00e9ize de art\u00eccoli scent\u00ecfichi, o dom\u00e0nda a-i s\u00f2 ut\u00e9nti de inser\u00ee o pr\u00f2pio identificat\u00eevo ORCID.\nIntegra\u00e7io\u00ecn.\nS\u00e9gge Wikipedia che Wikidata incl\u00f9ddan p\u00e0gine con identificato\u00ee ORCID.\nA part\u00ee da-o 2014, \u00f3ltre a-i m\u00e9nbri e a-i sp\u00f2nsor, rev\u00ecste, edito\u00ee e \u00e2tri serv\u00ec\u00e7\u00e7i \u00e0n incl\u00fbzo \u00f2 \u00e0ivan za incl\u00fbzo l'ORCID inti s\u00f2 fl\u00f9sci de trav\u00e0ggio \u00f2 b\u00e0nche d\u00e6ti. Tra o 2014 e o 2016 di serv\u00ec\u00e7\u00e7i in sci\u00e2 R\u00e6 \u00e0n cre\u00f2u di strum\u00e9nti pe esport\u00e2 i d\u00e6ti v\u00e8rso, \u00f2p\u00fb inport\u00e2li da, l'ORCID.\nInte l'\u00f2t\u00f4bre do 2015, DataCite, Crossref e ORCID \u00e0n anon\u00e7i\u00f2u che-e pr\u00ecmme \u00f2rganiza\u00e7io\u00ecn avi\u00e9ivan agiorn\u00f2u i elem\u00e9nti ORCID \"qu\u00e0nde 'n identificat\u00f4 ORCID o vegn\u00ecsse trov\u00f2u inte n\u00f3mmi DOI ap\u00e9nn-a registr\u00e6\".\n\u00c7\u00e8rti d\u00e6ti ORCID p\u00eauan \u00ease ricuper\u00e6 c\u00f3mme RDF/XML, RDF Turtle, XML \u00f2 JSON asc\u00ec. L'ORCID o l'ad\u00eauvia GitHub c\u00f3mme s\u00f2 arch\u00ecvio de c\u00f2dichi."}
{"id": "30105", "revid": "12052", "url": "https://lij.wikipedia.org/wiki?curid=30105", "title": "ORCID", "text": ""}
{"id": "30108", "revid": "12052", "url": "https://lij.wikipedia.org/wiki?curid=30108", "title": "Serv\u00ec\u00e7io ferovi\u00e0rio urb\u00e2no de Z\u00eana", "text": "O serv\u00ec\u00e7io ferovi\u00e0rio urb\u00e2no de Z\u00eana o l'\u00e9 'n serv\u00ec\u00e7io ferovi\u00e0rio urb\u00e2no ezercit\u00f2u da \"Trenitalia\" in sc\u00ea l\u00ecnie ferovi\u00e0rie che p\u00e0san pi-\u00e2 \u00e7it\u00e6 de Z\u00eana, pe 'n tot\u00e2le de vint\u00f9n sta\u00e7io\u00ecn. Da st'\u00f2f\u00e8rta chi l'\u00e9 escl\u00fbza a ferm\u00e2ta de Z\u00eana V\u00eaxima, scito\u00e2 a l'estremit\u00e6 de pon\u00e9nte de l'\u00e0rea metropolit\u00e0nn-a zen\u00e9ize e che, apr\u00eauvo a-o p\u00f6co tr\u00e0fego a l\u00ea coleg\u00f2u, a l'\u00e9 serv\u00eea s\u00f4lo da qu\u00e0rche tr\u00eano de st\u00e6.\nSt\u00f6ia.\nO serv\u00ec\u00e7io ferovi\u00e0rio urb\u00e2no de Z\u00eana o l'\u00e9 st\u00e6to ativ\u00f2u a-i 31 de m\u00e0zzo do 1964, a-o mom\u00e9nto de l'intr\u00e2 in vig\u00f4 de l'or\u00e2io de st\u00e6. In prin\u00e7\u00ecpio o s'estend\u00e9iva in sc\u00ea l\u00ecnie dr\u00e9nto a-o terit\u00f6io do com\u00f9n zen\u00e9ize, s\u00e0iva a d\u00ee qu\u00e9lle pe Vintim\u00ecggia, pe Tor\u00ecn/Mil\u00e0n e pi-\u00e2 Sp\u00e9zza, rispetivam\u00e9nte sc\u00ecnn-a \u00d4tri, Ponted\u00eaximo e N\u00e8rvi.\nInto 1987, pe super\u00e2 a f\u00f3rte congesti\u00f3n ch'a s'\u00eaa cre\u00e2 into t\u00f2cco centr\u00e2le da l\u00ecnia, l'\u00e9 st\u00e6to av\u00e8rto 'n cant\u00ea pe quadruplic\u00e2 a col\u00ecssa tra e sta\u00e7io\u00ecn de S\u00e0n P\u00ea d'\u00c6nn-a e de Br\u00ecgnoe, adat\u00e0ndo pe l'\u00f2cax\u00f3n di v\u00eagi rac\u00f2rdi do p\u00f2rto. St'\u00f2pera chi, ch'a conprend\u00e9iva a n\u00eauva ferm\u00e2ta sotot\u00e6ra de Ci\u00e0ssa Pr\u00ecn\u00e7ipe, a d\u00f4e col\u00ecsse, a l'\u00e9 st\u00e6ta ativ\u00e2 co-o c\u00e0ngio d'or\u00e2io a-i 23 de m\u00e0zzo do 1993. Inti \u00e0nni sucesc\u00eevi s\u00f3n st\u00e6te realiz\u00e6 de n\u00eauve ferm\u00e2te, con l'\u00f2biet\u00eevo de serv\u00ee ci\u00f9 localit\u00e6: a-i 25 de set\u00e9nbre do 1994 l'\u00e9 st\u00e6to ativ\u00f2u a ferm\u00e2ta de Z\u00eana C\u00f2sta de S\u00e9stri Pon\u00e9nte e, a-i 11 de dex\u00e9nbre do 2005, qu\u00e9lle de S\u00e0n Gi\u00e2xo, inta val\u00e0dda do Pon\u00e7\u00e9ivia e de V\u00eea de Fr\u00e0nsa, into quart\u00ea de S\u00e0n Ben\u00ecgno. Pe de ci\u00f9, a-i 2 d'arv\u00ee do 2006, l'\u00e9 st\u00e6to av\u00e8rto a n\u00eauva ferm\u00e2ta de Pra, ch'a l'\u00e0 sostito\u00eeo qu\u00e9lla in sci\u00e2 v\u00eagia l\u00ecnia.\nSvil\u00f9ppi fut\u00fbri.\nA z\u00f6na a l'\u00e9 b\u00e8n b\u00e9n infloens\u00e2 da-i trav\u00e0ggi p\u00f2-u poten\u00e7iam\u00e9nto do gr\u00f3ppo ferovi\u00e0rio de Z\u00eana, prog\u00e9tto ch'o prev\u00e9dde che-e d\u00f4e col\u00ecsse tra e sta\u00e7io\u00ecn de S\u00e0n P\u00ea d'\u00c6nn-a e de Br\u00ecgnoe s\u00e9ggian sestuplich\u00e6 e che, a pon\u00e9nte, qu\u00e9lle tra \u00d4tri e S\u00e0n P\u00ea d'\u00c6nn-a s\u00e9ggian quadruplich\u00e6, realiz\u00e0ndo o cosc\u00ec d\u00eeto pas\u00e0nte ferovi\u00e0rio zen\u00e9ize. Ste \u00f2pere chi, s\u00f3n st\u00e6te acorp\u00e6 into 2019 a-i trav\u00e0ggi pi-\u00e2 realiza\u00e7i\u00f3n do t\u00e8rso p\u00e0sso di Z\u00f4vi, 'na n\u00eauva l\u00ecnia ferovi\u00e0ria a \u00e2ta velocit\u00e6 de colegam\u00e9nto tra a Lig\u00f9ria e a Cian\u00fba Pad\u00e0nn-a p\u00f2-u trasp\u00f2rto de m\u00e8r\u00e7e e de pers\u00f3nn-e, ch'a consenti\u00e2 de separ\u00e2 i tr\u00e0feghi loc\u00e2li da qu\u00e9lli a l\u00f3nga percor\u00e9nsa, permet\u00e9ndo cosc\u00ec d'aoment\u00e2 a frequ\u00e9nsa e a velocit\u00e6 di tr\u00eani do serv\u00ec\u00e7io urb\u00e2no.\nIn sci\u00e2 b\u00e2ze de sti prog\u00e8tti chi gh'\u00e9 di st\u00f9ddi pi-\u00e2 realiza\u00e7i\u00f3n de n\u00eauve sta\u00e7io\u00ecn e ferm\u00e2te ferovi\u00e0rie, pe po\u00e9i serv\u00ee i v\u00e0rri quart\u00ea da \u00e7it\u00e6:\nA part\u00ee da-o 2010 s\u00f3n st\u00e6te ser\u00e6 e col\u00ecsse n\u00f9mero 2, s\u00e0iva a d\u00ee qu\u00e9lle v\u00e8rso o m\u00e2, inte sta\u00e7io\u00ecn de Ci\u00e0ssa Pr\u00ecn\u00e7ipe sotot\u00e6ra e de Str\u00e0dda de Fr\u00e0nsa, pe consent\u00ee i trav\u00e0ggi p\u00f2-u colegam\u00e9nto tra e v\u00eage e-e n\u00eauve galer\u00eee inta tr\u00e6ta Pr\u00ecn\u00e7ipe-Br\u00ecgnoe. Sti trav\u00e0ggi chi se s\u00f3n per\u00f2 arest\u00e6 pe v\u00e0rri \u00e0nni apr\u00eauvo a-o falim\u00e9nto de inpr\u00e9ize ch'\u00e0ivan go\u00e2gn\u00f2u l'ap\u00e0lto, part\u00ecndo t\u00f3rna s\u00f4lo into 2020 sott'a-a dire\u00e7i\u00f3n do cons\u00f2r\u00e7io COCIV. Into m\u00e9ize de dex\u00e9nbre do 2020 s\u00f3n st\u00e6ti prezent\u00e6 i prog\u00e8tti definit\u00eevi e o b\u00e0ndo pi-\u00e2 g\u00e2ra da realiza\u00e7i\u00f3n de sta\u00e7io\u00ecn di Erx\u00e9lli-Ariop\u00f2rto e de Cornig\u00e9n-Lev\u00e0nte.\nCarater\u00ecstiche.\nVe\u00eccoli.\nO materi\u00e2le d\u00eauvi\u00f2u into serv\u00ec\u00e7io ferovi\u00e0rio urb\u00e2no zen\u00e9ize o l'\u00e9 de l\u00f3ngo st\u00e6to, pi-\u00e2 ci\u00f9 p\u00e0rte, o m\u00e6ximo di tr\u00eani region\u00e2li l\u00ecguri con b\u00e2ze inta capit\u00e2le. E pr\u00ecmme outomotr\u00eece a \u00ease d\u00eauvi\u00e6 s\u00f3n st\u00e6te qu\u00e9lle da s\u00e9rie ALe 803, che a l'\u00e9poca \u00eaan e ci\u00f9 mod\u00e8rne pe-i serv\u00ec\u00e7\u00e7i loc\u00e2li. Ci\u00f9 t\u00e0rdi, a part\u00ee da-o 1976, s'\u00e9 comens\u00f2u a d\u00eauvi\u00e2 e outomotr\u00eece ALe 801 / 940, carateriz\u00e6 da m\u00eagio presta\u00e7io\u00ecn. Tra i \u00e0nni \u00f2t\u00e0nta e i pr\u00ecmmi do 2000, o serv\u00ec\u00e7io urb\u00e2no o l'\u00e9 st\u00e6to ezego\u00eeo sorviat\u00f9tto da conv\u00f2lli de car\u00f2sse a do\u00ee ci\u00e9n \"Casaralta\", car\u00f2sse a ci\u00e0n ribas\u00f2u e car\u00f2sse nav\u00e9tta MDVC e MDVE, acobi\u00e6 prin\u00e7ipalm\u00e9nte con locomot\u00eeve E.646 e E.656, p\u00f6i afianch\u00e6 e sostito\u00eee da-e ci\u00f9 mod\u00e8rne E.464. I ALe/Aln 501 \"Mino\u00e9tto\", introd\u00fbti into 2004, de r\u00e6o \u00e0n cov\u00e8rto e tr\u00e6te inta \u00e7it\u00e6, apr\u00eauvo a-a s\u00f2 capi\u00e9nsa contegn\u00fba e a-o f\u00e6to che no p\u00eauan vi\u00e2gi\u00e2 a c\u00f3bie.\nInto per\u00eeodo tra o 2006 e o 2012 inta r\u00e6 urb\u00e2na zen\u00e9ize, cosc\u00ec c\u00f3mme in di \u00e2tri serv\u00ec\u00e7\u00e7i region\u00e2li l\u00ecguri, s\u00f3n st\u00e6ti inpiegh\u00e6 i eletrotr\u00eani ALe 426/Le 736/ALe 506, d\u00eeti TAF asc\u00ec (s\u00eegla ch'a veu d\u00ee Tr\u00eano a \u00c2ta Frequenta\u00e7i\u00f3n). A part\u00ee da-o 2010, con l'introdu\u00e7i\u00f3n in Lig\u00f9ria di n\u00eauvi conv\u00f2lli a do\u00ee ci\u00e9n \"Viv\u00e2to\" pr\u00ecmma inta livr\u00eaa XMPR unific\u00e2 e d\u00f2ppo co-a livr\u00eaa DPR, riserv\u00e2 a-i tr\u00eani region\u00e2li e urb\u00e2ni, s\u00f3n st\u00e6te manim\u00e0n sostito\u00eee e vet\u00fbe ci\u00f9 v\u00eage, sp\u00e9cce e ALe 801, ritir\u00e6 do t\u00f9tto da-o serv\u00ec\u00e7io inte l'\u00e0nno 2016. Da-o 2019 s\u00f3n ariv\u00e6 in sc\u00ea l\u00ecnie loc\u00e2li i mod\u00e8rni ETR 425, fabrich\u00e6 da l'Alstom e sorvenomin\u00e6 \"Jazz\", che s\u00f3n ci\u00f9 l\u00e8sti e scilen\u00e7i\u00f4xi ma con m\u00eano p\u00f3sti di Viv\u00e2to. Proget\u00e6 pr\u00f2pio p\u00f2-u serv\u00ec\u00e7io region\u00e2le e loc\u00e2le, sti eletrotr\u00eani chi s\u00f3n inpiegh\u00e6 sorviat\u00f9tto p\u00f2-u serv\u00ec\u00e7\u00e7io in sci\u00e2 diretr\u00eexe O\u00e2-\u00c0cqui.\nTra o 2019 e o 2020 s'\u00e9 introd\u00fbto \u00e2tri do\u00ee eletrotr\u00eani de n\u00eauva genera\u00e7i\u00f3n: s\u00e0iva a d\u00ee i ETR 104, sorvenomin\u00e6 \"Pop\" e costro\u00eei da Alstom, e i ETR 521, conosci\u00fbi c\u00f3mme \"Rock\" e fabrich\u00e6 da l'Hitachi Rail. Sti chi, form\u00e6 da \u00e7\u00ecnque car\u00f2sse a do\u00ee ci\u00e9n, \u00e0n 'na capi\u00e9nsa b\u00e9n b\u00e9n magi\u00f4 e s'\u00e9 cosc\u00ec posci\u00fbo sostito\u00ee e v\u00eage car\u00f2sse \"Casaralta\", do t\u00f9tto abandon\u00e6 into m\u00e0rso do 2020. D'ancheu, a r\u00e6 ferovi\u00e0ria urb\u00e2na de Z\u00eana a l'\u00e9 d\u00f3nca serv\u00eea da-i conv\u00f2lli Viv\u00e2to, MDVC, MDVE e Ci\u00e0n Ribas\u00f2u, i ci\u00f9 v\u00eagi anc\u00f3n in serv\u00ec\u00e7io e inpiegh\u00e6 prin\u00e7ipalm\u00e9nte inti mom\u00e9nti de b\u00e0ssa frequenta\u00e7i\u00f3n, ins\u00e9mme a-e locomot\u00eeve E.464 e a-i n\u00eauvi eletrotr\u00eani \"Jazz\", \"Rock\" e \"Pop\".\nL\u00ecnie e serv\u00ec\u00e7\u00e7i.\nO serv\u00ec\u00e7io ferovi\u00e0rio urb\u00e2no zen\u00e9ize o v\u00eagne ezercit\u00f2u an\u00e0ndo apr\u00eauvo a tr\u00e6 diretr\u00eexe, indich\u00e6 co-o n\u00f3mme de rela\u00e7i\u00f3n metropolit\u00e0nn-a M45:\nPr\u00eaxi.\nO l'\u00e9 in vig\u00f4 'n scist\u00eama integr\u00f2u de pr\u00eaxi, ch'o cons\u00e9nte de d\u00eauvi\u00e2 s\u00e9gge i tr\u00eani urb\u00e2ni de \"Trenitalia\" che i m\u00e9zzi do trasp\u00f2rto p\u00f9blico loc\u00e2le de l'AMT, metropolit\u00e0nn-a incl\u00fbza. Sto scist\u00eama chi o prev\u00e9dde s\u00e9gge di big\u00e9tti che cons\u00e9ntan de mont\u00e2 in sce t\u00f9tti do\u00ee i t\u00eepi de m\u00e9zzi che qu\u00e9lli che cons\u00e9ntan de d\u00eauvi\u00e2 s\u00f4lo i tr\u00eani de \"Trenitalia\" inte l\u00ecnie urb\u00e2ne zen\u00e9ixi, escl\u00fbxi i ve\u00eccoli de l'AMT."}
{"id": "30109", "revid": "12052", "url": "https://lij.wikipedia.org/wiki?curid=30109", "title": "Z\u00e2ne Rafa\u00e9llo Badar\u00e0cco", "text": "O Z\u00e2ne Rafa\u00e9llo Badar\u00e0cco (Z\u00eana, 1648 - Z\u00eana, 1726) o l'\u00e9 st\u00e6to 'n pit\u00f4 zen\u00e9ize, at\u00eevo inte l'\u00e0nbito da cor\u00e9nte art\u00ecstica do cosc\u00ec d\u00eeto bar\u00f2cco zen\u00e9ize.\nV\u00ectta.\nPr\u00ecmmi \u00e0nni.\nF\u00ecggio de Gi\u00f6x\u00e8ppe, pit\u00f4 l\u00ea asc\u00ec, o Badar\u00e0cco o l'\u00e9 nasci\u00fbo inte l'\u00e0nno 1648 a Z\u00eana. O l'\u00e0 inpr\u00e9izo e b\u00e2ze do mest\u00ea da s\u00f2 po\u00e6, o qu\u00e6 a \u00f2gni m\u00f2ddo o no l'\u00e0 posci\u00fbo insegn\u00e2ghe ci\u00f9 de t\u00e0nto apr\u00eauvo a-a s\u00f2 m\u00f2rte, avegn\u00fba qu\u00e0nde o Rafa\u00e9llo o l'\u00e0iva s\u00f4lo n\u00eauve \u00e0nni. A p\u00e0rte ci\u00f9 inport\u00e0nte da s\u00f2 forma\u00e7i\u00f3n a l'\u00e9 d\u00f3nca avegn\u00fba a R\u00f3mma, d\u00f3nd'o l'\u00eaa 'n ali\u00eavo do C\u00e0rlo Mar\u00e0tta e d\u00f3nd'o l'\u00e0 studi\u00f2u e \u00f2pere do Rafa\u00e9llo. A \u00f2gni m\u00f2ddo o no l'\u00e9 rest\u00f2u pe t\u00e0nto t\u00e9npo co-o Mar\u00e0tto, trov\u00e0ndose ci\u00f9 inspir\u00f2u da-o g\u00f9sto do P\u00eao da Cort\u00f3nn-a, da-o qu\u00e6 o l'\u00e0 studi\u00f2u pe 'n \u00e7\u00e8rto per\u00eeodo, rielabor\u00e0ndo qu\u00e9llo st\u00eele in m\u00f2ddo person\u00e2. Seg\u00f3ndo o p\u00e0i do C\u00e0rlo Gi\u00f6x\u00e8ppe R\u00e0tto, ch'o l'\u00e0 scr\u00eeto a biograf\u00eea do Badar\u00e0cco, e \u00f2pere ci\u00f9 inspir\u00e6 a-o st\u00eele do pit\u00f4 tosc\u00e0n s\u00f3n da conscider\u00e2se tra a s\u00f2 m\u00eagio produ\u00e7i\u00f3n art\u00ecstica.\nD\u00f2ppo \u00e9utto \u00e0nni de st\u00f9dio a R\u00f3mma, o l'\u00e0 conplet\u00f2u a s\u00f2 forma\u00e7i\u00f3n co-ina c\u00f9rta ferm\u00e2ta a N\u00e0poli e p\u00f6i 'na ci\u00f9 l\u00f3nga a Ven\u00e9\u00e7ia asc\u00ec, d\u00f3nd'o l'\u00e0 copi\u00f2u v\u00e0rri qu\u00e0ddri chi conserv\u00e6. Torn\u00f2u a Z\u00eana, o l'\u00e0 realiz\u00f2u ch\u00eee 'na gr\u00e0nde ativit\u00e6, co-a s\u00f2 pr\u00ecmma \u00f2pera ch'a l'\u00e9 st\u00e6ta 'n ritr\u00e6to de gr\u00e0n m\u00e9nn-a, f\u00e6to ch'o l'\u00e0 garant\u00eeo 'n \u00e7\u00e8rto n\u00f9mero de comiscio\u00ecn. Tra e p\u00f6che seg\u00fbe testimoni\u00e0nse de sti \u00e0nni chi, \u00e9mmo 'n b\u00f3n ritr\u00e6to do St\u00eava Lomel\u00ecn, d\u00f3nde se peu anc\u00f3n v\u00e9dde 'na f\u00f3rte inflo\u00e9nsa de l'Antoon van Dyck. A \u00f2gni m\u00f2ddo, o Badar\u00e0cco o s'\u00e9 f\u00eeto stanc\u00f2u de realiz\u00e2 s\u00f4lo di ritr\u00e6ti, abandon\u00e0ndo d\u00f3nca qu\u00e9llo trav\u00e0ggio pe pas\u00e2 a-a ci\u00f9 avox\u00e2 conpoxi\u00e7i\u00f3n d'inven\u00e7i\u00f3n.\nAtivit\u00e6.\nO pr\u00ecmmo qu\u00e0ddro \"istori\u00f2u\" do pit\u00f4 o l'\u00e9 'na rafigura\u00e7i\u00f3n do \"Prez\u00e9pio\", realiz\u00e2 pe unn-a de art\u00e6 de l'ecs g\u00eaxa de S\u00e0nta M\u00e0ia da P\u00e2xe e d'ancheu conserv\u00e2 inte galer\u00eee do Com\u00f9n de Z\u00eana. \u00d2pera de b\u00f3nn-a realiza\u00e7i\u00f3n, a l'\u00e0 'n tr\u00e6to delic\u00f2u e so\u00e2ve, co-ina l\u00fbxe as\u00e6 bril\u00e0nte, t\u00e0nto ch\u00f2-u R\u00e0tto o ne scr\u00eeve e l\u00f6de. Pe l'\u00f6t\u00f6io de C\u00f4n\u00e2, into cias\u00e2 depo\u00ee o santo\u00e2io de N\u00f2stra Scign\u00f4a Incoron\u00e2, o l'\u00e0 realiz\u00f2u t\u00f9tte e t\u00e9ie scito\u00e6 a-o s\u00f2 int\u00e8rno: s\u00e0iva a d\u00ee qu\u00e9lle co-i \"Mist\u00eari da Pasci\u00f3n do Segn\u00f4\" e, m\u00ecssa in sci\u00e2 controfaci\u00e2ta, a gr\u00e0nde t\u00f6a de \"Cr\u00ecsto ch'o p\u00e0rla co-i ap\u00f2stoli\". \u00d3ltre a ste \u00f2pere chi, ghe n'\u00eaa \u00e2tre tr\u00e6 che rafigu\u00e2van de \"St\u00f6ie da v\u00ectta da V\u00e8rgine\", m\u00ecsse in sce de art\u00e6 later\u00e2li, e a \"Corona\u00e7i\u00f3n da V\u00e8rgine in \u00e7\u00ea\", d\u00eauvi\u00e2 c\u00f3mme p\u00e2a d'art\u00e2. Purtr\u00f2ppo, into c\u00f3rso di f\u00e6ti ligh\u00e6 a-a go\u00e6ra de sucesci\u00f3n oustr\u00ecaca e de l'\u00f2cupa\u00e7i\u00f3n de Z\u00eana into 1746, ste t\u00e9ie chi s\u00f3n st\u00e6te sachez\u00e6 da-i invaso\u00ee ma, in sci\u00e2 f\u00ecn, ricuper\u00e6 da-i parochi\u00e9n, de f\u00eaua che-e d\u00f4e co-e \"St\u00f6ie da V\u00e8rgine\". A \u00f2gni m\u00f2ddo \u00eaan st\u00e6te b\u00e9n b\u00e9n danez\u00e6 e i rest\u00e0ori, f\u00e6ti da 'n pit\u00f4 no go\u00e6i b\u00f3n, \u00e0n rovin\u00f2u a c\u00e2a de \u00f2pere.\nTra e \u00e2tre \u00f2pere de l'out\u00f4 \u00f2rm\u00e2i scent\u00e6, o R\u00e0tto o l'areg\u00f3rda anc\u00f3n tr\u00e6 t\u00e9ie inte l'\u00f6t\u00f6io de S\u00e0n Z\u00e2ne Bat\u00ecsta de S\u00e9stri Pon\u00e9nte (d\u00eeto do S\u00e0nto Cr\u00ecsto asc\u00ec), sachez\u00e6 ins\u00e9mme a t\u00f9tte e \u00f2pere chi conserv\u00e6 de l\u00f3ngo inti f\u00e6ti do 1746. In particol\u00e2, d\u00f4e de qu\u00e9ste rafigu\u00e2van de \"St\u00f6ie da v\u00ectta de S\u00e0n Z\u00e2ne Bat\u00ecsta\" m\u00e9ntre a t\u00e8rsa a l'\u00eaa dedic\u00e2 a l\"'\u00d9rtima \u00e7\u00e9nn-a\". A S\u00e9stri, inte l'\u00f6t\u00f6io de S\u00e0n Gi\u00f6x\u00e8ppe, gh'\u00e9 p\u00f6i conserv\u00f2u de t\u00e9ie co-i d\u00f3zze ap\u00f2stoli e, c\u00f3mme p\u00e2a d'art\u00e2, 'na \"S\u00e2cra fam\u00ecggia\". Inta val\u00e0dda do Pon\u00e7\u00e9ivia, dr\u00e9nto a-a g\u00eaxa de S\u00e0n Bertom\u00ea da Cert\u00f4za, se tr\u00eauvan d\u00f4e gr\u00f2sse t\u00e9ie che rafig\u00fban \"S\u00e0n Brun\u00f3n vixit\u00f2u da-o gr\u00e0n c\u00f3nte de Sic\u00eclia Rug\u00ea d'\u00c2tavilla a Sch\u00ecllace\" e i \"M\u00f3neghi certoz\u00ecn in pregh\u00eaa depo\u00ee a-a Mad\u00f2nna\". S\u00e9npre in Pon\u00e7\u00e9ivia, inte l'\u00f6t\u00f6io de S\u00e0n St\u00eava de F\u00f2sse a R\u00f3ieu, gh'\u00e9 conserv\u00f2u 'n gr\u00e0nde c\u00eeclo de pit\u00fbe do Badar\u00e0cco, con \u00f9nze t\u00e9ie dedich\u00e6 a-e sc\u00eane da \"Pasci\u00f3n do Segn\u00f4\", ci\u00f9 e d\u00f4e dedich\u00e6 a-o s\u00e0nto titol\u00e2re, s\u00e0iva a d\u00ee a \"Predica\u00e7i\u00f3n de S\u00e0n St\u00eava\" e o \"Mort\u00f6io de S\u00e0n St\u00eava\", \u00f2pere p\u00f6co conosci\u00fbe e ch'\u00e0n bez\u00e9ugno de inport\u00e0nti rest\u00e0ori.\nDo Badar\u00e0cco gh'\u00e9 v\u00e0rie \u00f2pere conserv\u00e6 inta Riv\u00eaa de Pon\u00e9nte asc\u00ec, tra e qu\u00e6 se p\u00eauan aregord\u00e2 a t\u00e9ia do \"Prez\u00e9pio\" inta g\u00eaxa do conv\u00e9nto di Aostini\u00e9n da C\u00e9ive (d'ancheu stramu\u00e2 inta colegi\u00e2ta de S\u00e0n Z\u00e2ne Bat\u00ecsta) e qu\u00e9lla, conserv\u00e2 a L\u00eaua, da \"V\u00e8rgine co-i S\u00e0nti Basti\u00e0n e Fel\u00ee\u00e7e\", conscider\u00e6 da-o R\u00e0tto tra i m\u00eagio trav\u00e0ggi do pit\u00f4. In sci\u00e2 f\u00ecn, tra e t\u00e9ie conserv\u00e6 into c\u00e9ntro de Z\u00eana se p\u00eauan anc\u00f3n aregord\u00e2: a \"Crocifisci\u00f3n\" into santo\u00e2io da Madon\u00e9tta, l\"'Apari\u00e7i\u00f3n da V\u00e8rgine a di S\u00e0nti Carmelit\u00e9n\" into c\u00f6o g\u00eaxa do C\u00e0rmine (d'ancheu inta controfaci\u00e2ta), a \"V\u00e8rgine con Sant'Ant\u00f6nio Ab\u00f2u\" inte l'\u00f6t\u00f6io dedic\u00f2u a-o s\u00e0nto in sce l'ant\u00eega Str\u00e0dda Gi\u00f9lia, a \"Mad\u00f2nna co-i S\u00e0nti Dom\u00e9nego e Cat\u00e6n da Si\u00eana\" inta cap\u00e9lla da C\u00f4n\u00e9tta inta g\u00eaxa de S\u00e0n Dom\u00e9nego (d'ancheu caci\u00e2 zu) e a gr\u00e0nde t\u00f6a de \"Cr\u00ecsto ch'o cons\u00e8gna a s\u00f2 str\u00e9uppa a S\u00e0n P\u00ea\", inta cap\u00e9lla do semen\u00e2io ar\u00e7ivescov\u00eele.\nA Z\u00eana o Badar\u00e0cco o no s'\u00e9 per\u00f2 dedic\u00f2u s\u00f4lo a-a pit\u00fba de qu\u00e0ddri: def\u00e6ti gh'\u00e9, scib\u00e9n che in mez\u00fba ci\u00f9 contegn\u00fba, di afr\u00e9schi da l\u00ea realiz\u00e6, a \u00f2gni m\u00f2ddo de b\u00f3nn-a qualit\u00e6. Tra qu\u00e9sti, se p\u00eauan aregord\u00e2 e fig\u00fbe de conbat\u00e9nti e divinit\u00e6 in sci\u00e2 faci\u00e2ta de Pal\u00e0\u00e7io Sp\u00ecnoa de Pelis\u00e0ia (no ci\u00f9 exist\u00e9nti) e, into santo\u00e2io de S\u00e0nta M\u00e0ia de Gr\u00e0\u00e7ie a-o Meu, 'na gl\u00f2ria de \u00e0ngei pitu\u00e2 de d'\u00e2to a l'\u00e2rta. A \u00f2gni m\u00f2ddo, o Badar\u00e0cco o l'\u00e0 travagi\u00f2u pe v\u00e0rri \u00e7it\u00e9n da Rep\u00f9brica asc\u00ec, realiz\u00e0ndo pe qu\u00e9sti \u00f2pere s\u00e9gge a sog\u00e8tto religi\u00f4zo che prof\u00e2no e st\u00f2rico. Pi-\u00e2 fam\u00ecggia de lign\u00eaua di Bor\u00eaa, \u00f2rigin\u00e2ia de Sanr\u00e9mmo, o l'\u00e0 realiz\u00f2u 'n c\u00eeclo de pit\u00fbe co-e st\u00f6ie da \"Geruzal\u00e9mme liber\u00e2\" do Torqu\u00e2to T\u00e0scio, da-e t\u00ecnte ci\u00e6e e r\u00eccco do celest\u00ecn otram\u00e2 ch'o d\u00eauvi\u00e2va in gr\u00e0n quantit\u00e6, fabric\u00e0ndolo da l\u00ea.\n\u00d9rtimi \u00e0nni.\nDivent\u00f2u in pit\u00f4 de 'na \u00e7\u00e8rta f\u00e0mma, into c\u00f3rso da s\u00f2 v\u00ectta o Badar\u00e0cco o l'\u00e0 av\u00fbo 'n gr\u00e0n n\u00f9mero de comiscio\u00ecn, dov\u00e9ndone acet\u00e2 'na \u00e7\u00e8rta quantit\u00e6 apr\u00eauvo a-a necescit\u00e6 de mantegn\u00ee a s\u00f2 gr\u00e0nde fam\u00ecggia. Pe sta rax\u00f3n chi, dov\u00e9ndo travagi\u00e2 sp\u00e9sse v\u00f2tte de spr\u00e9scia, inte v\u00e0rri qu\u00e0ddri da l\u00ea realiz\u00e6 se v\u00e9ddan 'na s\u00e9rie lac\u00f9nn-e \u00f2 inprecixio\u00ecn; d'\u00e2tra p\u00e0rte per\u00f2, c\u00f3mme aferm\u00f2u da-o R\u00e0tto, \"\"tr\u00f2ppo se vori\u00e9iva da chi o pretend\u00e9sse, che t\u00f9tti i pito\u00ee s\u00e9npre dov\u00e9ssan travagi\u00e2 pi-\u00e2 s\u00f4la gl\u00f2ria\".\nInta s\u00f2 v\u00ectta o Badar\u00e0cco o l'\u00e0 av\u00fbo numer\u00f4xi f\u00ecggi, pi-\u00e2 ci\u00f9 p\u00e0rte divent\u00e6 di religi\u00f4xi, ma nisci\u00f9n de qu\u00e9sti o l'\u00e0 intrapr\u00e9izo a cari\u00eara do po\u00e6. In sci\u00e2 f\u00ecn, o pit\u00f4 o l'\u00e9 m\u00f2rto a Z\u00eana inte l'\u00e0nno 1726, vegn\u00ecndo inter\u00f2u inta catedr\u00e2le de S\u00e0n Lo\u00e9nso.\nCr\u00ectica.\nE pit\u00fbe do Badar\u00e0cco p\u00e0n conferm\u00e2 qu\u00e9llo s\u00f2 tenperam\u00e9nto superfici\u00e2le indic\u00f2u za da-o R\u00e0tto inta biograf\u00eea do pit\u00f4, ch'o l'avert\u00eeva, c\u00f3mme se peu v\u00e9dde da-o svai\u00f2u proc\u00e9sso format\u00eevo, ch'o travagi\u00e2va sp\u00e9sse v\u00f2tte de spr\u00e9scia, prefer\u00ecndo \u00f2pere ci\u00f9 f\u00e0\u00e7ili \u00f2tegn\u00fbe \u00e0nche co-ina t\u00ecnta \"so\u00e2ve\", in particol\u00e2 con gr\u00e9ndi t\u00f2cchi do s\u00f2 carater\u00ecstico celest\u00ecn otram\u00e2.\nA \u00f2gni m\u00f2ddo gh'\u00e9 de carater\u00ecstiche particol\u00e6 do pit\u00f4, in p\u00e0rte destac\u00f2u da-i lig\u00e0mmi ci\u00f9 str\u00e9iti co-a sch\u00eaua zen\u00e9ize de l'\u00e9poca, ch'o l'\u00e0 contrast\u00f2u in sord\u00ecnn-a o bar\u00f2cco p\u00ecn do Dom\u00e9nego Pi\u00f6la e do Grigheu De Fer\u00e6. Inta s\u00f2 pit\u00fba se p\u00eauan individo\u00e2 do\u00ee per\u00eeodi, a \u00f2gni m\u00f2ddo s\u00e9nsa m\u00e2i abandon\u00e2 do t\u00f9tto i mod\u00e9lli do Cort\u00f3nn-a e do Mar\u00e0tta, co-o pr\u00ecmmo (conpr\u00e9izo tra i \u00e0nni '80 do s\u00e9colo XVII e o prin\u00e7\u00ecpio do dec\u00e9nio a vegn\u00ee) ch'o l'\u00e0 v\u00ecsto 'n aliniam\u00e9nto a-o st\u00eele do Z\u00e2ne Ben\u00e9ito Castigi\u00f3n e do Dom\u00e9nego Pi\u00f6la, pe p\u00f6i pas\u00e2 a 'n conprom\u00ecsso co-o sp\u00ecrito bar\u00f2cco, alini\u00e0ndose a-a moder\u00e2 rea\u00e7i\u00f3n de g\u00f9sto cl\u00e0scico do P\u00f2ulo G\u00eaumo Pi\u00f6la e do Lo\u00e9nso De Fer\u00e6.\n\u00d2pere.\nO Badar\u00e0cco o l'\u00e0 lasci\u00f2u 'n'inport\u00e0nte produ\u00e7i\u00f3n art\u00ecstica, spanteg\u00e2 pe t\u00f9tti i ant\u00eeghi dom\u00ecnni da Rep\u00f9brica de Z\u00eana. Tra e s\u00f2 \u00f2pere po\u00eamo aregord\u00e2:"}
{"id": "30111", "revid": "12052", "url": "https://lij.wikipedia.org/wiki?curid=30111", "title": "Erga Edizioni", "text": "L'ERGA Edizioni (ERGA Edi\u00e7io\u00ecn, d\u00eeta s\u00f4lo ERGA asc\u00ec, s\u00ecgla ch'a veu d\u00ee \"Edizioni Realizzazioni Grafiche Artigiane\" - \"Edi\u00e7io\u00ecn Realiza\u00e7io\u00ecn Gr\u00e0fiche Artex\u00e0nn-e\") a l'\u00e9 'na c\u00e2za edit\u00f4a zen\u00e9ize ch'a l'\u00e0 a s\u00f2 s\u00eade inta Str\u00e0dda de Mi\u00e2ge de Ci\u00e0ppe, into quart\u00ea de Castel\u00e9tto.\nSt\u00f6ia.\nL'ERGA a l'\u00e9 st\u00e6ta fond\u00e2 inte l'\u00e0nno 1964 da-o disegnat\u00f4 e stanp\u00f2u Marcello Merli, co-o pr\u00ecmmo t\u00e8sto a \u00ease public\u00f2u ch'o l'\u00e9 st\u00e6to o \"Macrophotographie e Microphotographie\" do Vincenzo Perelli, a-o qu\u00e6, inte ci\u00f9 de m\u00eazo s\u00e9colo de st\u00f6ia, s\u00f3n sego\u00eei ci\u00f9 de \u00e2tri do\u00eem\u00eea t\u00ectoli. L'ERGA Edi\u00e7io\u00ecn a trav\u00e0ggia c\u00f3mme st\u00f9dio de realiza\u00e7io\u00ecn gr\u00e0fiche e publicit\u00e2ie asc\u00ec.\nTra e col\u00e0nn-e publich\u00e6 da l'ERGA se p\u00eau aregord\u00e2 a \"Bibliot\u00eaca de Etnom\u00eax\u00ecnn-a\", \"St\u00f6ia e filozof\u00eea\", \"I FondaMent\u00e2li\", \"Scand\u00e0ggi\", \"Habanero\" e-e \u00f2pere d'\u00e0rte mar\u00e7i\u00e2li do m\u00e9istro giapon\u00e9ize Koichi Tohei.\nTra i outo\u00ee ch'\u00e0n public\u00f2u t\u00e8sti con l'ERGA gh'\u00e9 st\u00e6to l'Evandro Agazzi, l'Amedeo Benedetti, o Vico Faggi, o Paolo Aldo Rossi, o Cesare Viazzi e o Roberto G. Colombo. Pe de ci\u00f9, tra e s\u00f2 publica\u00e7io\u00ecn l'ERGA a s'\u00e9 de l\u00f3ngo dedic\u00e2 a qu\u00e9lle in sci\u00e2 st\u00f6ia e a colt\u00fba lig\u00f9stica (con t\u00e8sti do Vito Elio Petrucci, do Michelangelo Dolcino, do Nino Durante), ativit\u00e6 ch'a d\u00fba anc\u00f3n a-a giorn\u00e2 d'ancheu con scr\u00eeti in l\u00e9ngoa l\u00ecgure asc\u00ec, c\u00f3mme qu\u00e9lli de l'Enrico Carlini."}
{"id": "30112", "revid": "12052", "url": "https://lij.wikipedia.org/wiki?curid=30112", "title": "Erga", "text": ""}
{"id": "30114", "revid": "12052", "url": "https://lij.wikipedia.org/wiki?curid=30114", "title": "Funicol\u00e2re Zecca-Righi", "text": ""}
{"id": "30115", "revid": "12052", "url": "https://lij.wikipedia.org/wiki?curid=30115", "title": "Lij.wiki", "text": ""}
{"id": "30116", "revid": "12052", "url": "https://lij.wikipedia.org/wiki?curid=30116", "title": "Wikipedia l\u00ecgure", "text": ""}
{"id": "30117", "revid": "12052", "url": "https://lij.wikipedia.org/wiki?curid=30117", "title": "Sagep", "text": "A Sagep (s\u00ecgla ch'a veu d\u00ee \"Societ\u00e0 Arti Grafiche e Pubblicit\u00e0\", ofi\u00e7ialm\u00e9nte \"Sagep Editori s.r.l.\") a l'\u00e9 'na c\u00e2za edit\u00f4a zen\u00e9ize, specializ\u00e2 in sc\u00ea \u00e0rte e a colt\u00fba lig\u00f9stica, ch'a l'\u00e0 a s\u00f2 s\u00eade into Pal\u00e0\u00e7io Z\u00f3rzo D\u00f6ia in Ci\u00e0ssa de S\u00e0n Mat\u00ea, into sest\u00ea do Meu.\nSt\u00f6ia.\nA Sagep a l'\u00e9 st\u00e6ta fond\u00e2 da-o Romano Acquarone, da l'Eugenio De Andreis e da-o Filippo Peschiera a-i 12 de l\u00f9ggio do 1965. D\u00f2ppo l'aband\u00f3n da socj\u00eat\u00e6 da p\u00e0rte do Pesch\u00eaa e a m\u00f2rte de l'Acquar\u00f3n into 1982, o De Andreis co-a f\u00ecggia Alessandra o l'\u00e0 gest\u00eeo l'inpr\u00e9iza sc\u00ecnn-a-i \u00e0nni nov\u00e0nta do s\u00e9colo XX. Inta primav\u00e9ia do 2006 gh'\u00e9 st\u00e6ta 'na diciara\u00e7i\u00f3n de falim\u00e9nto ma a Sagep a l'\u00e9 st\u00e6ta into m\u00e9ntre acat\u00e2 da l'inprendit\u00f4 Stefano Vablais, ch'o l'\u00e0 dec\u00eezo de contino\u00e2 co-e publica\u00e7io\u00ecn de p\u00f9nta de l'inpr\u00e9iza, s\u00e0iva a d\u00ee e go\u00ecdde tur\u00ecstiche, tra ci\u00f9 avox\u00e6 into merc\u00f2u loc\u00e2le, comens\u00e0ndo a public\u00e2ne in v\u00e0rie l\u00e9ngoe asc\u00ec.\nA Sagep a l'\u00e9 de l\u00f3ngo specializ\u00e2 inta publica\u00e7i\u00f3n de s\u00e0ggi in sc\u00ea mat\u00eaie lig\u00f9stiche, a-e qu\u00e6 a l'\u00e0 dedic\u00f2u v\u00e0rri scr\u00eeti (c\u00f3mme a col\u00e0nn-a \"Guide turistiche e d'arte\"), co-\u00een'aten\u00e7i\u00f3n particol\u00e2 in sci\u00e2 st\u00f6ia, l'architet\u00fba, l'anbi\u00e9nte, e tradi\u00e7io\u00ecn e a cux\u00ecnn-a l\u00ecgure, prezent\u00e0ndo in ci\u00e2ve de aprofondim\u00e9nto \u00e0nche v\u00e0rri \u00e0nbiti de l'antropolog\u00eea coltur\u00e2le da na\u00e7i\u00f3n l\u00ecgure. Tra e v\u00e0rie col\u00e0nn-e dedich\u00e6 a-a Lig\u00f9ria gh'\u00e9, in particol\u00e2, \"Liguria in parole povere\", \"SAGEP e Genova\", \"Genova citt\u00e0 inaspettata\", \"Liguria regione inaspettata\", \"Weekend\", \"Storie di Liguria\", \"Scrittori di Liguria\", \"Genova e la musica\" e i \"Manuali Sagep\".\nTra i t\u00e8sti ci\u00f9 avox\u00e6 se peu aregord\u00e2 'n'inport\u00e0nte monograf\u00eea in sci\u00f4 Fran\u00e7\u00e9sco Tores\u00e0n, f\u00ecggio de l'Andr\u00eea (s\u00eauxo de l'\u00c0ldo Man\u00f9n\u00e7io) e, ins\u00e9mme a-o s\u00f2 fr\u00e6 Feder\u00eego, diret\u00f4 da ci\u00f9 fam\u00f4za stanp\u00e0ia inta st\u00f6ia de l'editor\u00eea. Pe de ci\u00f9, tra i l\u00ecbbri ch'\u00e0n av\u00fbo ci\u00f9 suc\u00e8sso s'areg\u00f3rdan \"La pittura a Genova e in Liguria\", a \"Descrizione della citt\u00e0 di Genova da un anonimo del 1818\" e a \"Guida Sagep di Genova\", ch'a l'\u00e0 registr\u00f2u ci\u00f9 de trexentom\u00eea c\u00f2pie vend\u00fbe.\nInte l'\u00e0nno 2003 a Sagep a l'\u00e0 colabor\u00f2u co-o Muz\u00eao de Sant'Aost\u00ecn inta realiza\u00e7i\u00f3n de 'na m\u00f2stra de fotograf\u00eee ch'a f\u00e2va v\u00e9dde l'evolu\u00e7i\u00f3n edil\u00ec\u00e7ia da \u00e7it\u00e6 d\u00eauvi\u00e0ndo l'arch\u00ecvio fotogr\u00e0fico de l'edit\u00f4. Pe de ci\u00f9, a c\u00e2za edit\u00f4a a c\u00fba 'na rev\u00ecsta, ciam\u00e2 pr\u00f2pio \"Archivio\", d\u00f3nde v\u00ean public\u00f2u \u00f2gni tr\u00e9i m\u00e9ixi 'na p\u00e0rte de qu\u00e9sta arecug\u00e9ita. A Segep a l'\u00e0 p\u00f6i stanp\u00f2u v\u00e0rie \u00f2pere prom\u00f2sse da \u00e9nti e aministra\u00e7io\u00ecn p\u00f9bliche, c\u00f3mme o vol\u00f9mme pe-i \u00e7\u00ecnquant'\u00e0nni do Sal\u00f3n n\u00e0otico de Z\u00eana.\nA Sagep, tra o 1984 e o 1990, a l'\u00e9 st\u00e6ta tra i edito\u00ee ch'\u00e0n public\u00f2u a rev\u00ecsta, in itali\u00e0n e in ingl\u00e9ize, \"Architettura spazio e societ\u00e0\", public\u00e2 \u00f2gni tr\u00e9i m\u00e9ixi. Tra e \u00e2tre publica\u00e7io\u00ecn peri\u00f2diche stanp\u00e6 da-a c\u00e2za edit\u00f4a zen\u00e9ize se peu anc\u00f3n aregord\u00e2 l\"'Indice per i beni culturali del territorio ligure\", into per\u00eeodo 1976-1982.\nA-a giorn\u00e2 d'ancheu, d\u00f2ppo \u00ease intr\u00e2 into gr\u00f9ppo Gr\u00e0fiche G7 into 2012, a Sagep a st\u00e0npa ci\u00f9 de nov\u00e0nta publica\u00e7io\u00ecn a l'\u00e0nno."}
{"id": "30123", "revid": "12052", "url": "https://lij.wikipedia.org/wiki?curid=30123", "title": "Dialetto cicherin", "text": "O cicherin (dito \"ciche\u0159in)\", \u00f2 o zeneise de Cich\u00ea, o l'\u00e9 in dialetto da lengua ligure parlou inta meit\u00e6 erta da valladda de Cich\u00ea, \u00f2 Cica\u00f1a, ch'o se caratterizza pe-o deuvio intenso de arcai\u00e7ismi. O l'\u00e9 un parente streito de atri dialetti arcaichi trov\u00e6 spanteg\u00e6 in tutto l'entrot\u00e6ra da Liguria e de \u00e7erte communit\u00e6 comme quelle de Carlof\u00f2rte e Bonifa\u00e7io.\nIst\u00f6ia.\nO dialetto o l'\u00e9 ligou a-o destin di paisen de Cich\u00ea. I villaggi moderni da valladda l'en st\u00e6ti fond\u00e6 inte l'Et\u00e6 de Mezo e pe tenti anni l'evolu\u00e7ion do cicherin a l'\u00e9 and\u00e6ta apreuvo \u00e0 quella do zeneise. A farta de infrastruttue inte l'entrot\u00e6ra do Levante a l'\u00e0 portou \u00e0 l'isoamento de \u00e7erte communit\u00e6 a-a m\u00e6xima mainea de \u00e7itt\u00e6n ch'i l'en rest\u00e6 in sc\u00ea vee isoe e penisoe do Mediterranio. Questo isoamento, recciammou asc\u00ec inta toponimia de \u00e7erti sciti comme Isoa de Borgoneuvo in Sturla, o l'\u00e0 comportou inti anni pe-o cicherin a d\u00e2ghe de ciatto \u00e0 despeto de l'evolu\u00e7ion ci\u00f9 lesta do zeneise. Pe contra o l'\u00e0 mutou inte mainee picci\u00f1e desp\u00e6ge da-o parl\u00e2 da c\u00f2sta. Isoamento che per\u00f2 o no veu d\u00ee farta tot\u00e2 de conligamenti co-o mondo de feua: l'infruensa de Lavagna \u00e0 caxon do dominio di Fieschi, o contatto con e communit\u00e6 de valladde de Sturla, da Fonta\u00f1abo\u00f1a, de l'Otrazovo e in sci\u00e2 fin de istoriche quattro provin\u00e7e en presente, cosc\u00ec comme unna infruensa min\u00f4 do spagn\u00f2llo rioplatense, co-a presensa di emigranti de retorno. Ancheu a presensa constante da lengua italia\u00f1a a l'\u00e0 caxonou un grave peigo pe-o mantegn\u00eese de questo dialetto arcaico.\nCaratteristiche prin\u00e7ip\u00e6.\nO cicherin o l'\u00e9 pe-o ci\u00f9 vexin e comprensibile a-o zeneise de \u00e7itt\u00e6. Per\u00f2 gh'emmo di particol\u00e6 da tegn\u00ee sott'euggio pe intendilo.\nIn primis o presenta unna -r- intervocalica, e ci\u00f9 v\u00f2tte pronon\u00e7i\u00e2 a-a m\u00e6\u00f1a de unna \"r\" rotacizz\u00e2 ingleise, comme in \"around.\" Questa, sciccomme ciascu\u00f1a famiggia de Cich\u00ea a l'\u00e0 avou a s\u00f2 ist\u00f6ia e tradi\u00e7ion, a peu \u00ebse espressa inte mainee desp\u00e6ge, sorviatutto inti urtimi anni \u00e0 caxon da presensa de l'italian a no l'\u00e9 ci\u00f9 distinta da-a r trill\u00e2.\nComme pe qu\u00e6xi tutti i atri dialetti arcaichi o cicherin o finisce e dexinense do parti\u00e7ipio passou di verbi i -\u00e2 in -ao. O plurale o peu fin\u00ee in -ai (verscion ci\u00f9 antiga), -ei (infruensa da valladda de Sturla) \u00f2 -\u00e6 (infruensa da c\u00f2sta e do zeneise standard).\nA dexinensa in -ou \u00f2 -euo pe poule donde in latin t'avi\u00ebsci trovou \"-etum\" , a l'\u00e9 in -eio.\nUnn'atra caratteristica arcaica l'\u00e9 a pronon\u00e7ia da s- primma de unna consonante comme sc-.\nIn tente situa\u00e7ioin a u curta a l'\u00e9 sostituia da-a i. \nUn deuvio esteiso de abbrevia\u00e7ioin e de troncatue da poula, \u00f2 l'elixon de consonante comme v e d, tipica di dialetti rustichi.\nVocabol\u00e4io.\nO vocabol\u00e4io do cicherin o l'\u00e9 t\u00f2sto congruente \u00e0 quello do zeneise, feua che de differense bas\u00e6 in sci\u00e2 pronon\u00e7ia cicheri\u00f1a. \u00c7erte poule, no ci\u00f9 deuvi\u00e6 into zeneise de \u00e7itt\u00e6, en mantegnue in cicherin. Trovemmo asc\u00ec a presensa de poule de origine emilia\u00f1a \u00f2 de quattro provin\u00e7e, sorviatutto inte l'ambito da campagna. Vedemmo quarche exempio:\nVocabol\u00e4io gerg\u00e2.\nUn vocabol\u00e4io t\u00f2sto estinto o l'\u00e9 quello deuviou da-e perso\u00f1e inte ost\u00e4ie e f\u00f2scia da-a criminalit\u00e6 do p\u00f2sto asc\u00ec. O deuviava di nommi codific\u00e6 no correl\u00e6 co-o soggetto cosc\u00ec da no f\u00e2se intende da atri se no che da quelli che za i conosceivan o c\u00f2dixe. \nIdentit\u00e6 e auto\u00ee de cicherin.\nO l'\u00e9 un peccou che a produ\u00e7ion in cicherin, za in ombra \u00e0 caxon de l'italian e do zeneise da rivea, a se limita a-a \u00e7erti scriti lasci\u00e6 da un t\u00e2 Paolo Casella de Cogno d'Orpe, o qu\u00e6 o l'\u00e0 scrito de st\u00f6ie curte e de poexie in italian e cicherin.\n\"e Ciche qun gioia e risu tutti santi in paradisu\" \n\"e Ciche qun gran vitori tutti i santi in terna groria.\"\n-Paolo Casella, 1947.\nPe tempi no gh'ea unna mainea de scrive inte unna scrittua regol\u00e2 e donca o scrit\u00f4 o l'ea forsou \u00e0 deuvi\u00e2 a seu ini\u00e7iativa pe poei scrive.\nL'identit\u00e6 do cicherin per\u00f2, sciben che chi \u00f4 parla en delongo meno, a l'\u00e9 st\u00e6ta delongo f\u00f2rte. O l'\u00e9 tipico un \u00e7erto orgheuggio da gente inte seu tradi\u00e7ioin, ch'a p\u00f2rta avanti tutte e v\u00f2tte ch'a peu. Questo, unio a-a presensa de materiale didattico \u00f2 de ini\u00e7iativa de volont\u00e4i, o peu permette a-o dialetto de scamp\u00e2 inti pr\u00f2scimi dexenni. \nVeddi asc\u00ec.\nCich\u00ea\nN\u00f2te.\nO libbro in italian: La lingua e la cultura della Val Cichero, ch'o mostra o dialetto cicherin."}
{"id": "30124", "revid": "12052", "url": "https://lij.wikipedia.org/wiki?curid=30124", "title": "Compagna Communis", "text": "A Compagna Communis (s\u00e0iva a d\u00ee Conpagn\u00eea Com\u00fbne in lat\u00ecn de l'et\u00e6 de m\u00eazo) a l'\u00e9 st\u00e6ta l'asocia\u00e7i\u00f3n de \u00e7it\u00e9n ch'a l'\u00e0 govern\u00f2u o l\u00ecbero com\u00f9n de Z\u00eana, met\u00e9ndo e b\u00e2ze pi-\u00e2 fut\u00fbra Rep\u00f9brica e control\u00e0ndola inti t\u00e9npi ci\u00f9 ant\u00eeghi da s\u00f2 st\u00f6ia. \nEtimolog\u00eea.\nA p\u00f2ula \"compagna\" a l'\u00eaa d\u00eauvi\u00e2, inte l'Et\u00e6 de M\u00eazo, pe indic\u00e2 e provixo\u00ecn de p\u00e0n e de conpan\u00e6go - d\u00f3nca e c\u00f6se da mangi\u00e2 ins\u00e9mme a-o p\u00e0n - pe 'n l\u00f3ngo vi\u00e2gio, indic\u00e0ndo a desp\u00e9nsa ch'i contegn\u00eeva asc\u00ec. Da chi, o n\u00f3mme \"compagna\" o l'\u00e9 ariv\u00f2u a indic\u00e2 a speci\u00e2le asocia\u00e7i\u00f3n da-a qu\u00e6 l'\u00e9 nasci\u00fbo o Com\u00f9n de Z\u00eana e che, c\u00f3mme \u00e2tre agrega\u00e7io\u00ecn do medio\u00eavo, a l'\u00e0 pigi\u00f2u o s\u00f2 n\u00f3mme - deriv\u00f2u da-o lat\u00ecn \"cum\"-\"panis\" - da l'\u00fbzo de est\u00e9nde a t\u00f9tti i s\u00f2 m\u00e9nbri i m\u00e6ximi lig\u00e0mmi giur\u00ecdichi e a responsabilit\u00e6 com\u00fbne de qu\u00e9lli chi stan sott'a-o m\u00e6ximo t\u00e9ito, nutr\u00ecndose do m\u00e6ximo p\u00e0n.\nSt\u00f6ia.\n\u00d2r\u00ecgine.\nO mom\u00e9nto da forma\u00e7i\u00f3n da \"Compagna\" o l'\u00e9 do t\u00f9tto sconosci\u00fbo, conscider\u00e0ndo che no gh'\u00e9 de zuam\u00e9nti che rem\u00f3ntan a pr\u00ecmma do 1100 e, inte sti pap\u00ea chi, no gh'\u00e9 de indica\u00e7io\u00ecn dir\u00e8tte in sce l'\u00f2r\u00ecgine de l'asocia\u00e7i\u00f3n \u00f2 in sci\u00e2 rax\u00f3n da s\u00f2 fonda\u00e7i\u00f3n. No l'\u00e9 m\u00e0nco seg\u00fbo si-\u00e2 s\u00e9gge st\u00e6ta cre\u00e2 s\u00f4lo con di c\u00f3npiti de t\u00eepo comerci\u00e2le e, scib\u00e9n che i s\u00f2 c\u00e0ppi e i s\u00f2 m\u00e9nbri elez\u00fbi a-o conso\u00e6go vegn\u00eevan t\u00f9tti da de fam\u00ecgge de lign\u00eaua, no gh'\u00eaa de distin\u00e7io\u00ecn de dir\u00ectto tra i asoci\u00e6 a-a \"Compagna\". L'\u00f9nico l\u00ecmite, inti s\u00f2 t\u00e9npi ci\u00f9 ant\u00eeghi, o l'\u00eaa che inta \"Compagna\", ch'a se cu\u00e2va a \u00f2gni m\u00f2ddo da dif\u00e9iza de t\u00f9tti i \u00e7it\u00e9n, ghe po\u00e9iva intr\u00e2 s\u00f4lo i \u00f2mmi \"de conscidera\u00e7i\u00f3n\", s\u00e0iva a d\u00ee qu\u00e9lli che po\u00e9ivan \u00f2cup\u00e2se da dif\u00e9iza com\u00fbne (\"utiles\") e qu\u00e9lli invit\u00e6 a f\u00e2ne p\u00e0rte (\"vocati\"), co-o c\u00eago e i \u00e7it\u00e9n ci\u00f9 p\u00f6vi ch'\u00eaan escl\u00fbxi da-a partecipa\u00e7i\u00f3n dir\u00e8tta.\nD\u00f3nca, l'\u00e9 prob\u00e0bile chi-\u00e2 \"Compagna\" a s\u00e9gge st\u00e6ta p\u00e0rte do fen\u00f2meno gener\u00e2le ch'o l'\u00e0 port\u00f2u a-a crea\u00e7i\u00f3n de t\u00e0nti Com\u00f9n, s\u00e0iva a d\u00ee qu\u00e9llo asociat\u00eevo, con l'uni\u00f3n de f\u00f2rse e de v\u00e0rri elem\u00e9nti inte 'n \u00f2rgano de dif\u00e9iza e de tut\u00eala di inter\u00e8sci com\u00fbni. L'\u00eaa d\u00f3nca 'n'asocia\u00e7i\u00f3n volont\u00e2ia e zu\u00e2, form\u00e2 da visc\u00f3nti che se vo\u00e9ivan lev\u00e2 da-o dom\u00ecnio di march\u00e9ixi e da \u00e7it\u00e9n s\u00e9nsa di lig\u00e0mmi de sotomisci\u00f3n, che, apr\u00eauvo a-e carater\u00ecstiche pr\u00f2pie da st\u00f6ia zen\u00e9ize, a l'\u00e0 f\u00eeto pigi\u00f2u 'n car\u00e0tere mercant\u00eele e main\u00e2. Pe de ci\u00f9, se v\u00e9dde da-i \"br\u00eavi\" da \"Compagna\" c\u00f3mme, a-o m\u00eano inti t\u00e9npi ci\u00f9 ant\u00eeghi, tra i s\u00f2 \u00f2biet\u00eevi o l'\u00eaa centr\u00e2le qu\u00e9llo de sotr\u00e2se a-o contr\u00f2llo di march\u00e9ixi, e d\u00f3nca de l'Inp\u00earo, t\u00e0nto che l'\u00eaa viet\u00f2u l'intr\u00e2 a qu\u00e9lli ch'\u00e0ivan de rela\u00e7io\u00ecn feod\u00e2li.\nA s\u00f2 \u00f2r\u00ecgine a \u00f2gni m\u00f2ddo a l'\u00e9 sucesc\u00eeva a-o riconoscim\u00e9nto form\u00e2le de l'outonom\u00eea da \u00e7it\u00e6. Qu\u00e9sto o rem\u00f3nta def\u00e6ti a l'\u00e0nno 958, qu\u00e0nde o r\u00e8 Bereng\u00e2io II d'Ivr\u00eaa e s\u00f2 f\u00ecggio Adalb\u00e8rto II, coreg\u00e9nte, \u00e0n rilasci\u00f2u a-i zen\u00e9ixi 'n dipl\u00f6ma ch'o riconosc\u00e9iva e garant\u00eeva 'n \u00e7\u00e8rto gr\u00e0ddo de outonom\u00eea, con sto pap\u00ea chi, d'ancheu conserv\u00f2u inte l'Arch\u00ecvio de St\u00e2to de Z\u00eana, ch'o l'\u00e9 conscider\u00f2u da-i st\u00f2richi c\u00f3mme o mom\u00e9nto da fonda\u00e7i\u00f3n do Com\u00f9n, tra i ci\u00f9 ant\u00eeghi in asol\u00fbto. Pe c\u00f3ntra, a fonda\u00e7i\u00f3n da \"Compagna Communis\" c\u00f3mme \u00f2rgano de gov\u00e8rno da \u00e7it\u00e6 a se peu f\u00e2 remont\u00e2 con precix\u00f3n a-o 1097, \u00e0nno into qu\u00e6 o v\u00e9scovo Ari\u00e0ldo o l'\u00e0 riun\u00eeo i visc\u00f3nti e-e \u00f2rganiza\u00e7io\u00ecn de s\u00e9ncie conp\u00e0gne de v\u00e0rie sudivixo\u00ecn da \u00e7it\u00e6 inte 'na s\u00f4la \"Compagna\". Apr\u00eauvo a l'outorit\u00e6 do v\u00e9scovo e a l'ar\u00e9nbo a-a dif\u00e9iza com\u00fbne garant\u00eeo da-i s\u00f2 \u00f2mmi, l'asocia\u00e7i\u00f3n a l'\u00e0 cosc\u00ec posci\u00fbo contrast\u00e2 in m\u00f2ddo efic\u00e9nte l'inp\u00earo e i s\u00f2 vas\u00e0lli, ariv\u00e0ndo manim\u00e0n a conpr\u00e9nde l'intr\u00eaga popola\u00e7i\u00f3n do Com\u00f9n.\nConso\u00e6go.\nS\u00f9bito d\u00f2ppo a s\u00f2 costitu\u00e7i\u00f3n, a part\u00ee da-o 1099 s'\u00e9 comens\u00f2u a el\u00eaze a fig\u00fba do c\u00f3nso che, \u00e7ern\u00fba tra e fam\u00ecgge ci\u00f9 inport\u00e0nti e ins\u00e9mme a-i s\u00f2 conp\u00e0gni d'of\u00ec\u00e7io, a se cu\u00e2va do gov\u00e8rno da \u00e7it\u00e6 pe 'n \u00e7\u00e8rto per\u00eeodo de t\u00e9npo. Into m\u00e9ntre s'\u00eaa svilup\u00e2 asc\u00ec a strut\u00fba da \"Compagna\" m\u00e6xima, che, da institu\u00e7i\u00f3n tenpor\u00e0nia, a l'\u00eaa divent\u00e2 perman\u00e9nte, rinov\u00e0ndose regolarm\u00e9nte in corispond\u00e9nsa da f\u00ecn de 'n conso\u00e6go e do prin\u00e7\u00ecpio de qu\u00e9llo sucesc\u00eevo.\nA pr\u00ecmma \"conp\u00e0gna\", form\u00e2 da-i s\u00eai cons\u00f3i Am\u00eego Br\u00f9sco, M\u00e0oro de Ci\u00e0ssa L\u00f3nga, Go\u00ecddo de R\u00f9stego de R\u00eezo, P\u00e0gan Da V\u00f2tta, Ans\u00e2do de Brax\u00ee e Bonm\u00e0tto de Med\u00f2lico a l'\u00e9 rest\u00e2 in c\u00e0rega pe 'n per\u00eeodo de tr\u00e9i \u00e0nni, c\u00e2xo \u00f9nico inta st\u00f6ia do conso\u00e6go, pe p\u00f6i \u00ease aoment\u00e2 a qu\u00e0ttro e f\u00eeto amerm\u00e2 a un, r\u00e8sto gr\u00f2sso m\u00f2ddo p\u00e6gia sc\u00ecnn-a qu\u00e0nde o gov\u00e8rno o l'\u00e9 pas\u00f2u a-i poist\u00e6. Pe t\u00f9tto o per\u00eeodo di c\u00f3nsoi a s\u00f2 n\u00f2mina a l'avegn\u00eeva a-i 2 de frev\u00e2, into gi\u00f3rno da Candi\u00e6a.\n'N'inport\u00e0nte rif\u00f3rma a-o scist\u00eama de gov\u00e8rno da \u00e7it\u00e6 a l'\u00e9 st\u00e6ta qu\u00e9lla do 1130, \u00e0nno into qu\u00e6 s'\u00e9 dec\u00eezo de div\u00ecdde o pot\u00eare do gov\u00e8rno da \u00e7it\u00e6 da qu\u00e9llo, ci\u00f9 d'indir\u00ecsso giur\u00ecdico, in sc\u00e8 c\u00f2uze civ\u00eeli. Con l'az\u00f3nta da seg\u00f3nda fig\u00fba, conosci\u00fba co-o n\u00f3mme de C\u00f3nso di Ci\u00e6ti, l'\u00e9 ariv\u00e2 tra e ci\u00f9 \u00e2te c\u00e0reghe da Rep\u00f9brica l'ant\u00eega sudivix\u00f3n da capit\u00e2le zen\u00e9ize inte v\u00e0rie conp\u00e0gne, co-a conpet\u00e9nsa di c\u00f3nsoi de c\u00f2uze civ\u00eeli che pi-\u00e2 ci\u00f9 p\u00e0rte do per\u00eeodo do conso\u00e6go a l'\u00e9 st\u00e6ta a b\u00e2ze teritori\u00e2le. In particol\u00e2, sta decix\u00f3n chi a l'\u00e9 st\u00e6ta pigi\u00e2 apr\u00eauvo a l'aom\u00e9nto de trav\u00e0ggi pe-i c\u00f3nsoi, caxon\u00f2u da-a cresci\u00e0nsa da \u00e7it\u00e6 e port\u00f2u da-o f\u00e6to che in prin\u00e7\u00ecpio \u00e0ivan t\u00f9tti i c\u00f3npiti de 'n c\u00f3nte, c\u00e0rega che sostito\u00eevan. \u00c0n d\u00f3nca dec\u00eezo do conserv\u00e2 l'\u00e2ta giurisdi\u00e7i\u00f3n e l'outorit\u00e6 crimin\u00e2le, ced\u00e9ndo pe c\u00f3ntra l'outorit\u00e6 civ\u00eele a sta n\u00eauva c\u00e0rega, de liv\u00e9llo ci\u00f9 b\u00e0sso e che a \u00f2gni m\u00f2ddo a giudic\u00e2va s\u00f4lo in pr\u00ecmma gr\u00e0ddo.\nD\u00f2ppo do\u00ee \u00e0nni co-e c\u00e0reghe t\u00f2rna riun\u00eee gh'\u00e9 st\u00e6ta a definit\u00eeva separa\u00e7i\u00f3n tra e \"raxo\u00ecn de St\u00e2to\" e-e \"raxo\u00ecn civ\u00eeli\", co-o n\u00f9mero e a sudivix\u00f3n de c\u00e0reghe che a \u00f2gni m\u00f2ddo a l'\u00e9 b\u00e9n b\u00e9n cangi\u00e2 co-o t\u00e9npo, vegn\u00ecndo adat\u00e2 \u00f2gni v\u00f2tta a-e spec\u00ecfiche necescit\u00e6 de qu\u00e9llo per\u00eeodo. A-o 1134 a rem\u00f3nta p\u00f6i a costitu\u00e7i\u00f3n de l'eut\u00e9nn-a conp\u00e0gna, \u00f6 s\u00e6 qu\u00e9lla de P\u00f2rta N\u00eauva, co-a giurisdi\u00e7i\u00f3n teritori\u00e2le che da qu\u00e9llo mom\u00e9nto o no l'\u00e9 go\u00e6i cangi\u00e2. Pe de ci\u00f9, scib\u00e9n che \u00e0ivan 'na conpet\u00e9nsa s\u00f4lo loc\u00e2le, a fig\u00fba di c\u00f3nsoi a no l'\u00eaa esclux\u00eeva da capit\u00e2le ma bensc\u00ec ghe n'\u00eaa numer\u00f4xi inti p\u00e0ixi za sott'a-o dom\u00ecnio zen\u00e9ize, sp\u00e9cce inta p\u00e0rte centr\u00e2le da Riv\u00eaa e inte val\u00e0dde do Pon\u00e7\u00e9ivia e do Bez\u00e0gno.\nInti \u00e0nni do conso\u00e6go, pi-\u00e2 ci\u00f9 p\u00e0rte apr\u00eauvo a-o svil\u00f9ppo da \u00e7it\u00e6, s\u00f3n st\u00e6te instito\u00eee de c\u00e0reghe mino\u00ee asc\u00ec: prez\u00e9npio, into 1178 s'\u00e9 cre\u00f2u o c\u00f3nso di for\u00e8sti (\"furitanorum\") ch'o l'\u00e0iva o c\u00f3npito de giudic\u00e2 e rat\u00e8lle tra i foest\u00ea chi st\u00e2van a Z\u00eana e tra i \u00e7it\u00e9n e i s\u00f9diti de \u00e2tre na\u00e7io\u00ecn. E conpet\u00e9nse de sta c\u00e0rega chi s\u00f3n in sci\u00e2 f\u00ecn torn\u00e6, into 1215, a-i c\u00f3nsoi do Com\u00f9n into c\u00f3rso de un di s\u00f2 \u00f9rtimi mand\u00e2ti. Inte l'\u00e0nbito di C\u00f3nsoi di Ci\u00e6ti gh'\u00eaa p\u00f6i i cosc\u00ec d\u00eeti \"C\u00f3nsoi de M\u00eazo\", i qu\u00e6 dov\u00e9ivan giudic\u00e2 e c\u00f2uze tra conp\u00e0gne de gr\u00f9ppo difer\u00e9nte, d\u00e6to che \u00eaan st\u00e6te spart\u00eee inte do\u00ee gr\u00f9ppi de qu\u00e0ttro con \u00f2gni c\u00f3nso ch'o l'\u00e0iva giurisdi\u00e7i\u00f3n s\u00f4lo in sce 'n \u00e7\u00e8rto gr\u00f9ppo. In particol\u00e2, \u00e0n pigi\u00f2u sto nomi\u00e2gio chi d\u00e6to che inti tribun\u00e6 s'aset\u00e2van a-a meit\u00e6 di do\u00ee gr\u00f9ppi de c\u00f3nsoi di ci\u00e6ti \"norm\u00e2li\" e s\u00f3n rest\u00e6 in c\u00e0rega, a mom\u00e9nti alt\u00e8rni, sc\u00ecnn-a-a f\u00ecn do conso\u00e6go, qu\u00e0nde a giust\u00ec\u00e7ia a l'\u00e9 st\u00e6ta afid\u00e2 a di magistr\u00e2ti vegn\u00fbi de f\u00eaua a \u00e7it\u00e6.\nA \u00f2gni m\u00f2ddo l'aministra\u00e7i\u00f3n da nasc\u00e9nte Rep\u00f9brica a cont\u00e2va za de 'n gr\u00e0n n\u00f9mero d'\u00e2tri of\u00ec\u00e7\u00e7i, tra i qu\u00e6 \u00eaan qu\u00e9lli numer\u00f4xi anc\u00f3n exist\u00e9nti inti \u00e0nni do dux\u00e6go, vegn\u00ecndo control\u00e6 inte di m\u00f2ddi difer\u00e9nti in sci\u00e2 b\u00e2ze do per\u00eeodo e de l'outorit\u00e6 ch'a st\u00e2va in Z\u00eana. Prez\u00e9npio, tra qu\u00e9sti se p\u00eauan aregord\u00e2 o C\u00f3nso do M\u00e2, o C\u00ecntraco, i Clavig\u00eai (ci\u00f9 t\u00e0rdi d\u00eeti \"I \u00e9utto n\u00f2bili\" \u00f2 i \"An\u00e7i\u00e9n\"), o Parlam\u00e9nto e o Cons\u00e9ggio (ch'o l'\u00e9 p\u00f6i divent\u00f2u o Sen\u00e2to).\nIn sci\u00e2 f\u00ecn, a \"Compagna\" a fin\u00ecsce pe identific\u00e2se do t\u00f9tto into Com\u00f9n, raprezent\u00e0ndo i-inter\u00e8sci da \u00e7it\u00e6 e a cl\u00e0sse de gov\u00e8rno, ariv\u00e0ndo a ciam\u00e2se co-in n\u00f3mme \u00f2 l'\u00e2tro in sci\u00e2 b\u00e2ze de rap\u00f2rto, sp\u00e9cce se a l'int\u00e8rno o de f\u00eaua da na\u00e7i\u00f3n.\n\u00d2rganiza\u00e7i\u00f3n.\nDa \"Compagna\" f\u00e2van p\u00e0rte i \u00f2mmi de 'n'et\u00e6 conpr\u00e9iza tra 16 e 70 \u00e0nni, con \u00f2gni asoci\u00f2u ch'o dov\u00e9iva - con de p\u00e9nn-e as\u00e6 gr\u00e2vi - indic\u00e2 a-i c\u00f3nsoi t\u00f9tti qu\u00e9lli che \u00eaan ad\u00e0tti a f\u00e2ne p\u00e0rte. I invit\u00e6 dov\u00e9ivan d\u00f3nca zu\u00e2 e \u00f2bliga\u00e7io\u00ecn da \"Compagna\", sed\u00f3nca o perd\u00e9iva \u00f2gni f\u00f3rma de prote\u00e7i\u00f3n e agi\u00f9tto. Gh'\u00eaa p\u00f6i v\u00e0rri divi\u00eati, c\u00f3mme qu\u00e9llo de prest\u00e2 agi\u00f9tto a-i nem\u00eexi da P\u00e2tria, a pasagi\u00e2 in \u00e7it\u00e6 con de \u00e0rme ad\u00f2sso e inte l'ezercit\u00e2 de ativit\u00e6 comerci\u00e2li e de navega\u00e7i\u00f3n. Tra i p\u00f3nti do zuam\u00e9nto di n\u00eauvi m\u00e9nbri indich\u00e6 into br\u00eave do 1157 gh'\u00eaa p\u00f6i qu\u00e9llo de disoci\u00e2se da \u00f2gni cor\u00e9nte pol\u00ectica, a l'\u00e9poca ciam\u00e6 \"r\u00e0sse\", che sp\u00e9sse v\u00f2tte p\u00f3rtan a f\u00f2rti confl\u00ectti tra e v\u00e0rie caz\u00e0dde, c\u00f3mme qu\u00e9lla c\u00f3ntra o F\u00e9ipo de Lanb\u00e8rto inta seg\u00f3nda meit\u00e6 do s\u00e9colo XII.\nE conp\u00e0gne.\nE conp\u00e0gne s\u00f3n a ci\u00f9 ant\u00eega sudivix\u00f3n da \u00e7it\u00e6 de Z\u00eana, inti \u00e0nni do conso\u00e6go t\u00f9tte con pr\u00f2ppi \u00f2rgani d'aministra\u00e7i\u00f3n e che concor\u00eevan into gov\u00e8rno do Com\u00f9n. E tr\u00e6 ci\u00f9 ant\u00eeghe s\u00f3n qu\u00e9lle do Cast\u00e9llo, de Macagn\u00e0nn-a e de Ci\u00e0ssa L\u00f3nga e, ins\u00e9mme a qu\u00e9lla de S\u00e0n Lo\u00e9nso, form\u00e2van e qu\u00e0ttro za contegn\u00fbe inte pr\u00ecmme mi\u00e2ge mediev\u00e2li da \u00e7it\u00e6; ragrupam\u00e9nto ch'o l'\u00e9 st\u00e6to tegn\u00fbo in conscidera\u00e7i\u00f3n inte v\u00e0rri mom\u00e9nti pe ripart\u00ee e giurisdi\u00e7io\u00ecn di c\u00f3nsoi. E conp\u00e0gne de f\u00eaua de mi\u00e2ge \u00eaan pe c\u00f3ntra qu\u00e9lle da P\u00f2rta, de Soz\u00eaia e do B\u00f3rgo de Pre, a-e qu\u00e6 s'\u00e9 az\u00f3nta qu\u00e9lla da P\u00f2rta N\u00eauva inte l'\u00e0nno 1134.\nD\u00f3nca, da-o mom\u00e9nto da s\u00f2 \u00f9rtima varia\u00e7i\u00f3n teritori\u00e2le, Z\u00eana a l'\u00e9 spart\u00eea inte conp\u00e0gne de:"}
{"id": "30125", "revid": "12052", "url": "https://lij.wikipedia.org/wiki?curid=30125", "title": "Compagna Comunis", "text": ""}
{"id": "30126", "revid": "12052", "url": "https://lij.wikipedia.org/wiki?curid=30126", "title": "Larry Burrows", "text": "O Henry Frank Leslie Burrows (Londra, 29 de mazzo 1926 \u2013 Laos, 10 de freva 1971), conosciuo comme Larry Burrows, o l'ea un fotogiornalista ingreise. O l'\u00e0 speiso 9 anni da seu vitta \u00e0 crov\u00ee a Gu\u00e6ra do Vietnam.\nIncomenso da carriera.\nO Burrows o l'\u00e0 incomensou a seu carriera into departimento artistico do pap\u00ea Daily Express into 1942 \u00e0 Londra. L\u00ea o l'\u00e0 impreiso fotografia e o l'\u00e9 finio pe travaggi\u00e2 inte cammie oscue de l'agen\u00e7ia fotografica Keystone e do \"Life Magazine\". L'\u00e9 ch\u00ec che o Burrows o l'\u00e0 incomensou \u00e0 \u00ebse ciammou Larry pe evit\u00e2 confuxon con un atro Henry ch'o travaggiava into m\u00e6ximo offi\u00e7io. O no l'ea atipico pe l\u00ea de recomens\u00e2 da zero un giorno de travaggio intrego solo pe assgu\u00e2se o resurtato ci\u00f9 bon.\nQuarchedun o l'\u00e0 accaxonou o Burrow pe avei deslenguou i negativi do D-Day do fot\u00f2grafo o Robert Capa inta camia de sciugatua, ma segondo o John G. Morris peu d\u00e2se ch'o f\u00efse st\u00e6to un atro tecnico.\nFotogiornalismo.\nO l'\u00e0 avuo un pronto successo co-a seu covertua da demoli\u00e7ion di bunker pe-i U-Boot de Heligoland do 1947. Into travaggi\u00e2 pe-a Associated Press, o Burrows l'ea un passagg\u00ea drento a-o De Havilland Dragon Rapide. O l'ea offi\u00e7i\u00e2 che loiatri i no l'ean autorizz\u00e6 de \u00ebse ci\u00f9 vexin de 9 miggia. In tutti i caxi, o Burrows o l'aveiva convinto o pil\u00f2tto de xo\u00e2ghe sorve \u00e0 solo 500 p\u00ea, cacciando via l'obl\u00f2 de l'arrio quande questo o croviva i seu scatti. Pe-i seu sf\u00f2rsci o l'\u00e0 rescio \u00e0 scatta onze imagini e o s'\u00e0 gu\u00e4gnou pe l\u00ea doe pagine into \"Life Magazine\".\nO Burrows o l'ani\u00e0 avanti pe crov\u00ee st\u00f6ie comme in Suez, Lebano, \u00c7ipro e l'Africa do \u00e7entro.\nVietnam.\nO Burrows o l'ani\u00e0 avanti into devegn\u00ee un fot\u00f2grafo e o crovi\u00e0 a gu\u00e6ra do Vietnam da-o 1962 sci\u00f1a a-a seu m\u00f2rte do 1971. 'Reaching Out' a devegni\u00e0 u\u00f1a de seu imagine ci\u00f9 avvox\u00e6. A presenta o Sergente cannon\u00ea di US Marines o Jeremiah Purdie, che quande ferio, o l'\u00e8 visto \u00e7erc\u00e2 de parl\u00e2 co-o ferio \"Lance Corporal\" o Roger Dale Treadway.\nL'edit\u00f4 o Ben Cosgrove de \"Life.com\" o l'\u00e0 dito da fotografia -\n'Reaching Out' a l'\u00e9 st\u00e6ta f\u00e6ta a-i 5 d'ottobre do 1966 d\u00f2ppo che i Marines aveivan sofferto unn'imbosc\u00e2 darente \u00e0 Mutter's Ridge. Do resto, l'imagine a no sai\u00e0 pubric\u00e2 in \"Life\" sci\u00f1a a-o frev\u00e2 do 1971, apreuvo a-a m\u00f2rte do Burrows.\nU\u00f1a de seu imagine e ci\u00f9 avvox\u00e6, pubric\u00e2 pe-a primma v\u00f2tta into \"Life magazine\" a-i 16 d'arv\u00ee do 1965, titol\u00e2 \"One Ride with Yankee Papa 13\" in sce unna miscion di 31 de marso do 1965.\nInto xo\u00e2 inte un elic\u00f2ttero co-o Squadron 163 Elic\u00f2tteri Medi di Marines, o Burrows o l'\u00e0 immortalou a m\u00f2rte do copil\u00f2to do Yankee Papa 3, o Tenente James Magel. Inta landing zone, a z\u00f6na d'atterraggio, o Magel o l'ea st\u00e6to ascistio into Yankee Papa 13, donde o cannon\u00ea volante da scianco, o Lance C. Farley, o gh'aiva d\u00e6to primmo soccorso. Questo o no porti\u00e0 a ninte per\u00f2, e o Burrows o l'immortali\u00e0 o pat\u00ee do Farley a-a perdita do s\u00f2 compagno.\nDa fotografia o Burrows o l'\u00e0 dito -\nO l'ea st\u00e6to descrito da-o pap\u00ea The Times comme un \"\u00f2mmo da equippaggiamento\" quande o l'\u00e0 men\u00e7ionou o m\u00e6ximo Burrows d\u00ee, \"Quande piggio tutto (l'equippaggiamento) con mi gh'\u00e9 vintis\u00ebi casce\".\nInti primmi do 1971, o Burrows o l'\u00e9 st\u00e6to eletto comme membro da Royal Photographic Society, a societ\u00e6 fotografica reale.\nM\u00f2rte.\nO Burrows o l'\u00e9 m\u00f2rto co-i colleghi fotogiornalisti, o Henri Huet (Associated Press), o Kent Potter (United Press International) e o Keisaburo Shimamoto (fot\u00f2grafo freelancer pe Newsweek), quande o seu elic\u00f2ttero o l'ea st\u00e6to abbattuo sorvia a Pista de Ho Chi Minh in Laos inte che o gruppo o croviva a Opera\u00e7ion Lam Son 719.\nApreuvo a-a seu m\u00f2rte o Managing Editor do \"Life\", o Ralph Graves, o l'\u00e0 dito do Burrows -\nDo seu travaggio, o m\u00e6ximo Burrows o l'\u00e0 dito, \"Mi no me p\u00f2sso permette o lusso de pensa \u00e0 c\u00f6se porrieva capit\u00e2me\".\nInto 1985, a Laurence Miller Gallery de New Y\u00f2rk a l'\u00e0 pubricou un portf\u00f2lio de stampe do Burrows, con l'aggiutto do figgio, o Russell Burrows. Into 2002, o libbro postumo do Burrows \"Vietnam\" o l'\u00e0 guagnou o premio Prix Nadar.\nInto 2008 i resti do Burrows e di colleghi fot\u00f2grafi o Huet, o Potter e o Shimamoto en st\u00e6ti onor\u00e6 e interr\u00e6 into Newseum de Washington, D.C..\nO giornalista o David Halberstam o l'\u00e0 pagou tributo a-o Burrows into libbro do 1997 Requiem: By the Photographers Who Died in Vietnam and Indochina -\nInto Dexembre do 2019 o Newseum o vegni\u00e0 serrou \u00e0 caxon de difficort\u00e6 finan\u00e7i\u00e4ie e i resti do Burrows, o Huet, o Potter e o Shimamoto i vegnian esum\u00e6. I seu resti en conserv\u00e6 a-o momento da-o laborat\u00f6io da Defense POW/MIA Accounting Agency, a agen\u00e7ia da defeisa pe-i prexon\u00ea de gu\u00e6ra e persi in a\u00e7ion, da-a Base de l'aeronautica militare de Offutt inte l'atteisa de un scito permanente de seportua.\nInto 2021 o Burrows o l'\u00e9 st\u00e6to introduto p\u00f2stumo into Museo interna\u00e7ion\u00e2 e Hall of Fame da fotografia International Photography Hall of Fame and Museum."}
{"id": "30129", "revid": "12052", "url": "https://lij.wikipedia.org/wiki?curid=30129", "title": "Rela\u00e7io\u00ecn Rep\u00f9brica de Z\u00eana-St\u00e2ti Un\u00eei d'Am\u00e9rica", "text": "E rela\u00e7io\u00ecn tra a Rep\u00f9brica de Z\u00eana e i St\u00e2ti Un\u00eei d'Am\u00e9rica s\u00f3n comens\u00e6 inte l'\u00e0nno 1791, s\u00e0iva a d\u00ee qu\u00e0nde i zen\u00e9ixi \u00e0n riconosci\u00fbo l'indipend\u00e9nsa do n\u00eauvo p\u00e0ize, scib\u00e9n che no se s\u00f3n m\u00e2i trasform\u00e6 inte de rela\u00e7io\u00ecn form\u00e2li. I lig\u00e0mmi diplom\u00e0tichi tra e d\u00f4e na\u00e7io\u00ecn se s\u00f3n in sci\u00e2 f\u00ecn inter\u00f3tti inte l'\u00e0nno 1805, con l'anesci\u00f3n da Rep\u00f9brica de Z\u00eana, into m\u00e9ntre divent\u00e2 Rep\u00f9brica L\u00ecgure, a-o Pr\u00ecmmo Inp\u00earo fran\u00e7\u00e9ize.\nSt\u00f6ia.\nA Rep\u00f9brica de Z\u00eana a l'\u00e0 riconosci\u00fbo i St\u00e2ti Un\u00eei mand\u00e0ndoghe o Gi\u00f6x\u00e8ppe Rav\u00e0ra, o pr\u00ecmmo c\u00f3nso nomin\u00f2u p\u00f2-u n\u00eauvo st\u00e2to, ch'o l'\u00e9 st\u00e6to acredit\u00f2u da-o prescid\u00e9nte George Washington a-i 25 de \u00f2t\u00f4bre do 1791 c\u00f3mme C\u00f3nso Gener\u00e2le do D\u00fbxe e di Governato\u00ee da Rep\u00f9brica de Z\u00eana, con s\u00eade a Philadelphia. I St\u00e2ti Un\u00eei \u00e0n nomin\u00f2u asc\u00ec 'n s\u00f2 c\u00f3nso inta Rep\u00f9brica ma, seg\u00f3ndo i arch\u00ecvvi do Dipartim\u00e9nto de St\u00e2to, o no l'\u00e9 m\u00e2i ariv\u00f2u inta capit\u00e2le l\u00ecgure. Into 1799, i americh\u00e9n \u00e0n cre\u00f2u 'n consol\u00e2to in Z\u00eana.\nA desp\u00eato da manc\u00e0nsa de rela\u00e7io\u00ecn form\u00e2li, l'elem\u00e9nto ci\u00e2ve di str\u00e9iti lig\u00e0mmi tra i do\u00ee st\u00e2ti o se trov\u00e2va sorviat\u00f9tto inti inter\u00e8sci econ\u00f2michi e comerci\u00e2li. Def\u00e6ti, inte qu\u00e9lli \u00e0nni i St\u00e2ti Un\u00eei ami\u00e2van de prom\u00eauve o s\u00f2 com\u00e9rcio interna\u00e7ion\u00e2le, garant\u00ecndo che i b\u00e0rchi da pr\u00f2pia na\u00e7i\u00f3n, s\u00e9gge p\u00f9blichi che de conpagn\u00eee priv\u00e6, fo\u00eesan b\u00e9n ri\u00e7ev\u00fbi inti p\u00f2rti de t\u00f9tto o m\u00f3ndo. D\u00f3nca, d\u00e6to ch\u00f2-u p\u00f2rto de Z\u00eana a-a f\u00ecn do s\u00e9colo XVIII o l'\u00eaa anc\u00f3n un di ci\u00f9 inport\u00e0nti do Mediter\u00e0nio, o riconoscim\u00e9nto zen\u00e9ize di St\u00e2ti Un\u00eei o l'\u00e0 da s\u00f9bito port\u00f2u di gr\u00f2sci benef\u00ec\u00e7\u00e7i a-e d\u00f4e na\u00e7io\u00ecn.\nA \u00f2gni m\u00f2ddo, con l'anesci\u00f3n da Rep\u00f9brica L\u00ecgure a-a Fr\u00e0nsa do Napoli\u00f3n into 1805, se s\u00f3n in sci\u00e2 f\u00ecn inter\u00f3tte e rela\u00e7io\u00ecn tra Z\u00eana e i St\u00e2ti Un\u00eei. D\u00f2ppo a c\u00f9rta par\u00e9ntexi da Rep\u00f9brica Zen\u00e9ize, co-a sotomisci\u00f3n a-o r\u00e9gno de Sard\u00e9gna dec\u00eeza da-o Congr\u00e9sso de Vi\u00e9nna, da-o 1815 e rela\u00e7io\u00ecn co-i americh\u00e9n se s\u00f3n un\u00eee a qu\u00e9lle che qu\u00e9sti \u00e0ivan co-i piemont\u00e9ixi, remont\u00e0nti a-o 1802."}
{"id": "30139", "revid": "12052", "url": "https://lij.wikipedia.org/wiki?curid=30139", "title": "Pas\u00e0nte ferovi\u00e0rio de Z\u00eana", "text": "O pas\u00e0nte ferovi\u00e0rio de Z\u00eana, ciam\u00f2u gr\u00f3ppo ferovi\u00e0rio de Z\u00eana asc\u00ec, o l'\u00e9 l'ins\u00e9mme de colegam\u00e9nti tra e l\u00ecnie ferovi\u00e0rie ch'ar\u00eevan inta \u00e7it\u00e6 de Z\u00eana, coleg\u00e0ndo e v\u00e0rie sta\u00e7io\u00ecn inta s\u00f2 \u00e0rea metropolit\u00e0nn-a asc\u00ec. Pi-\u00e2 f\u00f3rma particol\u00e2 de l'\u00e0rea urb\u00e2na zen\u00e9ize e s\u00f2 l\u00ecnie ferovi\u00e0rie van apr\u00eauvo a tr\u00e6 dire\u00e7io\u00ecn prin\u00e7ip\u00e6, s\u00e0iva a d\u00ee qu\u00e9lla l\u00f3ngo a c\u00f2sta e qu\u00e9lle inte val\u00e0dde do Pon\u00e7\u00e9ivia e do Bez\u00e0gno.\nSt\u00f6ia.\nL'avert\u00fba do pr\u00ecmmo pas\u00e0nte ferovi\u00e0rio zen\u00e9ize a rem\u00f3nta a l'\u00e0nno 1872, qu\u00e0nde l'\u00e9 st\u00e6to inougur\u00f2u a cosc\u00ec d\u00eeta Galer\u00eea Travers\u00e0dda, ch'a perm\u00e9tte o colegam\u00e9nto dir\u00e8tto tra a sta\u00e7i\u00f3n de Z\u00eana Ci\u00e0ssa Pr\u00ecn\u00e7ipe, a-a f\u00ecn da l\u00ecnia Tor\u00ecn-Z\u00eana da-o frev\u00e2 do 1854, co-a sta\u00e7i\u00f3n de Z\u00eana Br\u00ecgnoe. In particol\u00e2, da-o 23 de nov\u00e9nbre do 1868, sta sta\u00e7i\u00f3n chi a l'\u00eaa pe c\u00f3ntra o t\u00e8rmine da l\u00ecnia pe P\u00eeza, in prin\u00e7\u00ecpio conplet\u00e2 s\u00f4lo pe-i 36 chil\u00f2metri sc\u00ecnn-a Ci\u00e2vai e, a-i 25 d'arv\u00ee do 1870, prolong\u00e2 sc\u00ecnn-a S\u00e9stri Lev\u00e0nte.\nL'avert\u00fba da galera Travers\u00e0dda a l'\u00e0 raprezent\u00f2u o pr\u00ecmmo pas\u00e0nte a un\u00ee a l\u00ecnie pe Vintim\u00ecggia e Tor\u00ecn, che sc\u00ecnn-a qu\u00e9llo mom\u00e9nto se ferm\u00e2van a Z\u00eana Pr\u00ecn\u00e7ipe, con qu\u00e9lla pe P\u00eeza, ch'a se ferm\u00e2va pe c\u00f3ntra inta sta\u00e7i\u00f3n de Z\u00eana Br\u00ecgnoe. In pr\u00ecn\u00e7ipio sta galer\u00eea chi a l'\u00eaa form\u00e2 da 'n s\u00f4lo t\u00f9nel a d\u00f3ggia col\u00ecssa ma a l'\u00e9 f\u00eeto divent\u00e2 insufic\u00e9nte a sostegn\u00ee o tr\u00e0fego de l\u00f3ngo ci\u00f9 inport\u00e0nte ch'o pas\u00e2va tra e d\u00f4e sta\u00e7io\u00ecn. Into per\u00eeodo tra e d\u00f4e go\u00e6re l'\u00e9 st\u00e6to d\u00f3nca inandi\u00f2u di gr\u00e9ndi trav\u00e0ggi de agiornam\u00e9nto ch'\u00e0n port\u00f2u a-o rad\u00f3pio da l\u00ecnia Travers\u00e0dda co-o sc\u00e2vo de 'na seg\u00f3nda galer\u00eea paral\u00eala a qu\u00e9lla ci\u00f9 v\u00eagia (e ch'a se incr\u00f4xa con qu\u00e9sta gr\u00e0\u00e7ie a 'na galer\u00eea interm\u00e9dia de sc\u00e0ngio). L'\u00e9 st\u00e6to cosc\u00ec neces\u00e2io o desbancam\u00e9nto da col\u00ecnn-a a m\u00f3nte \u00f3ltre Pr\u00ecn\u00e7ipe, de m\u00f2ddo da ricuper\u00e2 sp\u00e0\u00e7io pe \u00e2tre col\u00ecsse inta sta\u00e7i\u00f3n. Into m\u00e9ntre a l\u00ecnia tra Pr\u00ecn\u00e7ipe e S\u00e0n P\u00ea d'\u00c6nn-a a l'\u00e9 st\u00e6ta quadruplic\u00e2 co-o sc\u00e2vo de 'na gr\u00e0nde galer\u00eea a pon\u00e9nte de Pr\u00ecn\u00e7ipe e o tr\u00e0fego da e v\u00e8rso Mil\u00e0n e Tor\u00ecn o l'\u00e9 st\u00e6to aleger\u00eeo co-a costru\u00e7i\u00f3n, inti \u00e0nni da seg\u00f3nda go\u00e6ra mondi\u00e2le, da galer\u00eea ch'a col\u00eaga in m\u00f2ddo dir\u00e8tto Pr\u00ecn\u00e7ipe co-a l\u00ecnia socors\u00e2le di Z\u00f4vi, pe po\u00e9i evit\u00e2 o pas\u00e0ggio \u00f2blig\u00f2u da S\u00e0n P\u00ea d'\u00c6nn-a.\nA part\u00ee da-i \u00e0nni \u00f2t\u00e0nta do s\u00e9colo XX o tr\u00e0fego ferovi\u00e0rio into gr\u00f3ppo zen\u00e9ize o l'\u00e0 comens\u00f2u a mostr\u00e2 i s\u00e9gni d'\u00ease ariv\u00f2u a-i s\u00f2 l\u00ecmiti, co-o tr\u00e0nxito de ci\u00f9 de 200 tr\u00eani a-o gi\u00f3rno tra e sta\u00e7io\u00ecn de Br\u00ecgnoe e S\u00e0n P\u00ea d'\u00c6nn-a. L'\u00e9 st\u00e6to d\u00f3nca aprov\u00f2u 'n gr\u00f9ppo de prog\u00e8tti ch'\u00e0n port\u00f2u, a-a f\u00ecn do 1987, a l'avert\u00fba di cant\u00ea pi-\u00e2 realiza\u00e7i\u00f3n de 'na n\u00eauva l\u00ecnia costro\u00eea sorviat\u00f9tto in galer\u00eea e riutiliz\u00e0ndo in p\u00e0rte a v\u00eagia col\u00ecssa pe-e m\u00e8r\u00e7e da S\u00e0n P\u00ea d'\u00c6nn-a a S\u00e0nta Linb\u00e0nia e Br\u00ecgnoe. L'\u00e9 st\u00e6to cosc\u00ec realiz\u00f2u o quadruplicam\u00e9nto tra e d\u00f4e sta\u00e7io\u00ecn, into qu\u00e6 a l'\u00eaa incl\u00fbza a n\u00eauva ferm\u00e2ta sotot\u00e6ra da sta\u00e7i\u00f3n de Ci\u00e0ssa Prin\u00e7\u00ecpe. Sto pas\u00e0nte chi o l'\u00e9 st\u00e6to ativ\u00f2u con l'intr\u00e2 in vig\u00f4 de l'\u00f2r\u00e2io est\u00eevo FS do 1993. Tra e \u00f2pere realiz\u00e6 gh'\u00e9 st\u00e6ta a ref\u00e6ta da v\u00eagia Galer\u00eea S\u00e0n Tom\u00e2xo e a costru\u00e7i\u00f3n da n\u00eauva Galer\u00eea Crist\u00f2ffa C\u00f3nbo, l\u00f3nga 1.050\u00a0m. O n\u00eauvo perc\u00f3rso o l'\u00e0 consent\u00eeo l'instradam\u00e9nto do tr\u00e0fego ferovi\u00e0rio loc\u00e2le in ar\u00eevo da-a Riv\u00eaa de Lev\u00e0nte pe qu\u00e9lla de Pon\u00e9nte, e vicev\u00e8rsa, evit\u00e0ndo a sta\u00e7i\u00f3n de Ci\u00e0ssa Prin\u00e7\u00ecpe con l'\u00fbzo da ferm\u00e2ta sotot\u00e6ra. Qu\u00e9sta a perm\u00e9tte 'n intersc\u00e0ngio de leng\u00ea tra o tr\u00e0fego porto\u00e2le da dip\u00f2rto, a metropolit\u00e0nn-a de Z\u00eana e-e l\u00ecnie de trasp\u00f2rto in sce g\u00f3mma.\nInte l'\u00e0nno 2019 i trav\u00e0ggi p\u00f2-u poten\u00e7iam\u00e9nto do gr\u00f3ppo ferovi\u00e0rio de Z\u00eana s\u00f3n st\u00e6ti acorp\u00e6 a qu\u00e9lli pi-\u00e2 ferov\u00eea a \u00e2ta velo\u00e7it\u00e6 Z\u00eana-Tort\u00f3nn-a, m\u00eagio conosci\u00fba c\u00f3mme o \"T\u00e8rso v\u00e0lico\".\nSvil\u00f9ppi fut\u00fbri.\nGh'\u00e9 numer\u00f4xi trav\u00e0ggi in c\u00f3rso p\u00f2-u poten\u00e7iam\u00e9nto do gr\u00f3ppo de Z\u00eana:\nSti trav\u00e0ggi chi, pe 'na sp\u00e9iza tot\u00e2le de 670 milio\u00ecn de \u00e9ori e co-o s\u00f2 conpletam\u00e9nto ch'o l'\u00e9 prev\u00ecsto p\u00f2-u 2024, f\u00e0n p\u00e0rte do ci\u00f9 gr\u00e0nde prog\u00e8tto AV/AC do T\u00e8rso v\u00e0lico di Z\u00f4vi, realiz\u00f2u inte l'\u00e0nbito eorop\u00eao do poten\u00e7iam\u00e9nto da diretr\u00eexe Z\u00eana-Rotterdam."}
{"id": "30140", "revid": "12052", "url": "https://lij.wikipedia.org/wiki?curid=30140", "title": "Gr\u00f3ppo ferovi\u00e0rio de Z\u00eana", "text": ""}
{"id": "30146", "revid": "12052", "url": "https://lij.wikipedia.org/wiki?curid=30146", "title": "Daghestan", "text": "O Daghestan o l'\u00e9 unn-a di rep\u00f9bliche da Federa\u00e7ion R\u00f9scia. A l'\u00e9 a ci\u00f9 grande do C\u00e0ucazo setentrion\u00e2le pe superficce e pe popola\u00e7ion (ci\u00f9 de 3 milio\u00ecn de abitanti). A s\u00eau capit\u00e2le a l'\u00e9 Makhachkala."}
{"id": "30149", "revid": "12052", "url": "https://lij.wikipedia.org/wiki?curid=30149", "title": "Aymara", "text": ""}
{"id": "30151", "revid": "12052", "url": "https://lij.wikipedia.org/wiki?curid=30151", "title": "Prouvx\u00e9in", "text": "Prouvx\u00e9in (in zen\u00e0ize: \"Pr\u00e6vx\u00ecn\", in itali\u00e0n: \"Pallavicino\") l'\u00e9 'na frasi\u00f3n id Cantaluvu ch'a gh'\u00f2 48 abitanti. A s' tr\u00f6va inte l'\u00d2ta Val Burb\u00e0ia a 701m d'altit\u00fcdine, int'ei cum\u00fcne 'd Cantaluvu (Cantalovvu). L'\u00e8 'n pa\u00ecze 'd lingua e tradi\u00e7i\u00f3n-i l\u00ecguri inta Prov\u00e9incia 'd Lisandria."}
{"id": "30152", "revid": "1211", "url": "https://lij.wikipedia.org/wiki?curid=30152", "title": "Pr\u00e6vx\u00ecn", "text": ""}
{"id": "30155", "revid": "1211", "url": "https://lij.wikipedia.org/wiki?curid=30155", "title": "Leda Rafanelli", "text": "A Leda Rafanelli (Pist\u00f6ia, 4 de luggio do 1880 \u2013 Zena, 13 de settembre do 1971) a l'\u00e9 st\u00e6ta unna politica, anarchica e scrittoa italia\u00f1a, esponente di futuristi de manci\u00f1a.\nBiografia.\nOrigine da famiggia e a vitta da figgioamme.\nNasciua \u00e0 Pist\u00f6ia da di genito\u00ee de Livorno, o Augusto e a Elettra Gaetani, a Leda a l'amava arregord\u00e2 che o messiavo materno o f\u00efse o figgio naturale de un roman\u00ec tunixin, e a l'attribuiva \u00e0 questa scciatta parte de seu \u00e7ernie. Z\u00e0 inte l'et\u00e6 da figgioamme a Leda a mostra unn'evidente fa\u00e7ilit\u00e6 into scrive, e o Filippo Turati o l'avi\u00e0 in cheu de f\u00e2 pubric\u00e2 in sci\u00f4 giornale do PSI unna seu poesia, \"Le gomene\". In et\u00e6 ben ben zoene a trasmua co-i genito\u00ee \u00e0 Lusciandria d'Egitto, intrando in contatto con i anarchichi da \"Baracca Rossa\", gruppo frequentou asc\u00ec da-o Giuseppe Ungaretti e o Enrico Pea. Questi anni saian rievoc\u00e6, tenti dexenni ci\u00f9 tardi, da-o Maurizio Maggiani in \"Il coraggio del pettirosso\".\nLeda \u00e0 Lusciandria d'Egitto.\nCo-o pass\u00e2 do tempo, a Leda a l'abando\u00f1a e idee de l'anarco-individualismo a-a qu\u00e6 a s'ea avvixin\u00e2 e a se liga a-a corrente so\u00e7ialista libertaria, piggiando e distanse segge da progetti terroristichi segge da-e involu\u00e7ioin de stampo borgheise o qu\u00e6 sviluppo o l'\u00e9 st\u00e6to, f\u00f2scia sensa \u00ebsine reiso conto, alimentou da-e teorie do Max Stirner.\nA questo prop\u00f2xito beseugna sottolini\u00e2 che intanto che tenti anarco-individualisti i se portian \u00e0 fav\u00f4 da gu\u00e6ra \u00f2 s\u00e6 dev\u00ebgnian interventisti, a Leda, z\u00e0 retorn\u00e2 in Italia, a l'ea in contrasto co-o \"Manifesto dei Sedici\", o Manifesto di sezze, firmou asc\u00ec da-o Kropotkin, ch'o l'arrembi\u00e0, into 1915, l'intr\u00e2 de l'Italia into primmo conflito mondiale, into rebad\u00ee ancon unna v\u00f2tta e seu convin\u00e7ioin paxifiste. Segondo a Rafanelli, def\u00e6ti, e tendense individualiste genui\u00f1e \u00e0 l'interno de l'ideologia anarchica en ben lonta\u00f1e da-e idee democratico-borgheixi in sc\u00ea qu\u00e6 arremba con pretesto varie poxi\u00e7ioin belli\u00e7iste.\nInto seu urtimo periodo de permanensa in Egitto, a Rafanelli a s'avvixi\u00f1a a-o sufismo, franza de l'Islam, inta qu\u00e6 o rituale estetico da dansa veste unna grande importansa. Ancon d'ancheu en conosciui e pubricizz\u00e6, do sufismo, i dervisci dansanti. A f\u00ea islamica, into caxo spe\u00e7ifico da Rafanelli, a l'\u00e9 vista comme critica e rebellion a-o mondo o\u00e7ident\u00e2 ch'o veu gest\u00ee e monopolizz\u00e2 poei e coltua. Torn\u00e2 da l'Egitto in Italia co-o seu maio, l'anarchico o Ugo Polli, appe\u00f1a sposou, pubrichi\u00e0 un articolo in \"La Libert\u00e0\" into qu\u00e6 a parago\u00f1a i do\u00ee st\u00ee de vitta: quello cristian-o\u00e7ident\u00e2 e quello islamico.\nIn Italia a-a vigilia e inta primma gu\u00e6ra mondiale.\nInto periodo ch'o ante\u00e7edde a primma gu\u00e6ra mondiale, appe\u00f1a torn\u00e2 in Italia, a Leda a l'\u00e9 ben ben vexi\u00f1a in ideologia \u00e0 l'amigo o Pietro Gori e a l'\u00e9 stimm\u00e2 da-o Armando Borghi pe-a seu linia politica libert\u00e4ia.\nAggiutt\u00e6 da-o Olimpio Ballerini, maio da ben conosciua anarchica fiorenti\u00f1a, a Teresa Fabbrini, a Leda e o Ugo, de p\u00f6co spos\u00e6, fondan a \"Casa Editrice Rafanelli-Polli\". O matrim\u00f2nio sai\u00e0 per\u00f2 de breve duata. Dapeu a separa\u00e7ion do maio e atre avventue sentimentale a Rafanelli a se liga a-o Carlo Carr\u00e0, rapp\u00f2rto breve ma intenso a-o qu\u00e6 l'\u00e9 dedicou o libbro do Alberto Ciampi, \"Leda Rafanelli, Carlo Carr\u00e0: un romanso, arte e politica in un incontro\". Ci\u00f9 in avanti a l'\u00e0 unna rela\u00e7ion co-o Giuseppe Monnanni, co-o qu\u00e6 a l'avi\u00e0 un figgio (o Marsilio), e a pubrica di romansi e pensci: \"Bozzetti sociali\", \"Seme nuovo\", \"Verso la Siberia\", \"Scene della rivoluzione russa\". Dapeu avei fondou, in sci\u00f4 convio di anarchichi o Ettore Molinari e a Nella Giacomelli, a Casa editrice sociale, f\u00f2scia a ci\u00f9 importante casa editoa libert\u00e4ia italia\u00f1a (1910), crei\u00e0, co-o Giuseppe Monnanni, e reviste \"La Rivolta\" (1910) e \"La Libert\u00e0\" (fra il 1913 e il 1914). In questo periodo o Benito Mussolini cortezzi\u00e0 pe de longo a Rafanelli. E lettie do pe tempi so\u00e7ialista de Predappio e saian accuggeite inte un libbro da m\u00e6xima Leda e da-o titolo \"Una donna e Mussolini\". L'epistol\u00e4io o l'\u00e9 constituio da quarante lettie invi\u00e6 a-a Rafanelli da-o futuo dittat\u00f4 fascista. Segondo a Alessandra Pierotti, ch'a l'\u00e0 studiou da profondo a seu figua e che a l'\u00e0 avuo contatti despesso e d'amici\u00e7ia con u\u00f1a di quattro nevi da Leda, no ghe son mai st\u00e6ti rapp\u00f2rti intimi tra i do\u00ee.\nVa do resto tegnuo da conto che into periodo piggiou in conscidera\u00e7ion (1913-1914) o Mussolini o l'ea ancon, a-i euggi da Rafanelli, un so\u00e7ialista revolu\u00e7ion\u00e4io de respetto, o l'aveiva parte\u00e7ipou a-a Settema\u00f1a Rossa inte l'arremb\u00e2 o sollevo con di comi\u00e7i e di articoli. O m\u00e6ximo Lenin o l'aveiva espresso poule de stimma inti seu confronti e o l'\u00e0 consciderou comme un poscibile dirett\u00f4 da rivolu\u00e7ion e o m\u00e6ximo Mussolini o l'ea ancon dirett\u00f4 de l'Avanti! A Rafanelli da-a seu parte a l'\u00e0 denegou delongo de \u00ebse st\u00e6ta l'amante do Mussolini quande quest'urtimo o se ne fava un vanto. A questo prop\u00f2xito va dito che o Duxe o no l'avieiva mai posciuo ammette \u00e0 l'averto d'avei re\u00e7evuo un refuo da unna donna, d\u00e6ta a nomm\u00e6a de grande amat\u00f4 cre\u00e2 d'euvia attorno a-a seu perso\u00f1a. \u00c0 tutte e mainee i storichi P.V. Cannistraro e B.R. Sullivan, inta seu biografia in sci\u00e2 Margherita Sarfatti, sost\u00ebgnan che a Rafanelli a l'\u00e0 avuo \u00e0 tutti i effetti unna rela\u00e7ion amorosa co-o futuo Duxe, interrotta unna primma v\u00f2tta pe via de un galante gioso de l\u00ea, e unna segonda - e definitiva - v\u00f2tta, pe-o passaggio \u00e0 l'interventismo de l\u00ea.\nPrimma e inte a prima guerra mondiale o \u00e7ercio de perso\u00f1e e de anarchichi lig\u00e6 a-a Leda piggi\u00e0, sensa che ghe segge inde\u00e7ixon, unna poxi\u00e7ion Interna\u00e7ionalista e paxifista de condanna a-o conflitto, sciben che i proseliti f\u00e6ti da l'interventismo de manci\u00f1a, segge in Italia segge \u00e0 l'estranxeo, \u00e0 l'interno di gruppi anarchichi \u00f2 vexin a-i m\u00e6ximi anarchichi. O caxo ci\u00f9 clamoroso \u00e0 livello interna\u00e7ion\u00e2 sai\u00e0 quello do Kropotkin, che, sciben che pe un breve periodo, o convi\u00e0 \u00e0 combatte a-o scianco da Triplice inteisa. O m\u00e6ximo Giuseppe Ungaretti o sai\u00e0 un a\u00e7eiso avvocou de l'interventismo, enrollandose comme volont\u00e4io \u00e0 l'incomenso do conflitto.\nTra e doe gu\u00e6re.\nCo-a preisa a-o poei do fascismo into 1922 ciantan e pubricazioin da Societ\u00e0 Editrice Sociale e a Rafanelli a l'\u00e9 fors\u00e2 a-o scilen\u00e7io politico, into riesc\u00ee feua de tutto \u00e0 pubric\u00e2 \"Incantamento\", do 1921, \"Donne e femmine\", do 1922, \"L'oasi\". Questa seu urtima crea\u00e7ion letti\u00e4ia a reveste unna particolare importansa sciccomme a l'\u00e9 unna dua denon\u00e7ia do colonialismo e a veni\u00e0 pubric\u00e2 sotta f\u00e4so nomme inta represcion fascista da Rexistensa libica organizz\u00e2 da-a confraternita sufi da Senussiya. Fors\u00e2 da-e streite economiche \u00e0 f\u00e2 a chiromante, a vive tra Milan e Zena, trovando a serenit\u00e6 per scrive ancon \"Nada\", \"La signora mia nonna\", \"Le memorie di una chiromante\", romansi pin de l'atmosfea orientale da seu zovent\u00f9. \"Le memorie di una chiromante\" an uno spiccou carattere autobiografico asc\u00ec con ci\u00e6i riferimenti a-a scingolare attivit\u00e6 da l\u00ea exercit\u00e2 pe poei sorvevive.\nSegondo d\u00f2ppogu\u00e6ra.\nA part\u00ee da-a fin di anni quaranta, vivi\u00e0 quexi pe delongo \u00e0 Zena, trovando i mezi de sostanza mostrando a lengua araba, faxendo di travaggi artistichi pe mezo do deuvio de caratteri arabi e scrivindo pe Umanit\u00e0 Nova.\nParte do seu travaggio o l'\u00e9 st\u00e6to accuggeito da-0 Aurelio Chessa, cho l'\u00e0 strutturou u\u00f1a de pi\u00f9 importante mem\u00f6ie da vicenda anarchica, \u00f2 s\u00e6 o \"Fondo (Archivio) Famiglia Camillo Berneri\", a-o momento conosciuo comme l'archivio da famiggia Berneri-Chessa, a qu\u00e6 responsabile a l'\u00e9 a Fiamma Chessa, figgia do Aurelio. L'archivio, con sede \u00e0 Reggio Emilia, o presenta a cuggeita completa de tutte e euvie e i scriti autobiografichi da Leda, pe-i qu\u00e6 o l'\u00e9 st\u00e6to \u00e0 p\u00f2sta constituio un \"Fondo Leda Rafanelli\".\nCoioxit\u00e6.\nInto 2016 a casa editoa Coconino Press a pubrica unna graphic novel in sci\u00e2 vitta da Rafanelli da-o titolo \"Leda, che solo amore e luce ha per confine\", disegn\u00e2 da-a Sara Colaone e scrita da-i Francesco Satta e Luca de Santis."}
{"id": "30165", "revid": "12052", "url": "https://lij.wikipedia.org/wiki?curid=30165", "title": "Fam\u00ecggia lengo\u00ecstica", "text": "'Na fam\u00ecggia lengo\u00ecstica a l'\u00e9 'n gr\u00f9ppo de lengo\u00e0ggi ch'a l'\u00e0 'n'\u00f2r\u00ecgine st\u00f2rica com\u00fbne e ch'o l'\u00e9 lig\u00f2u da-o p\u00f3nto de v\u00ecsta filogen\u00e9tico, s\u00e0iva a d\u00ee che i lengo\u00e0ggi chi contegn\u00fbi p\u00e0n vegn\u00ee da-a m\u00e6xima l\u00e9ngoa \u00f2p\u00fb da 'na pr\u00f6to-l\u00e9ngoa ci\u00f9 ant\u00eega.\nGh'\u00e9 a forma\u00e7i\u00f3n de 'na fam\u00ecggia lengo\u00ecstica qu\u00e0nde 'na \u00e7\u00e8rta l\u00e9ngoa, a pr\u00f6to-l\u00e9ngoa da fam\u00ecggia, a s'ev\u00f2lve inte de l\u00e9ngoe difer\u00e9nti apr\u00eauvo a 'n proc\u00e8sso de diversifica\u00e7i\u00f3n. E l\u00e9ngoe conpr\u00e9ize inta m\u00e6xima fam\u00ecggia de s\u00f2lito no s\u00f3n conprensc\u00ecbili fra de l\u00f4, scib\u00e9n che inta ci\u00f9 p\u00e0rte di c\u00e2xi cons\u00e8rvan de somegi\u00e0nse fon\u00e9tiche e gramatic\u00e2li. Qu\u00e0nde gh'\u00e9 de somegi\u00e0nse ci\u00e6e tra e l\u00e9ngoe, l'\u00e9 posc\u00ecbile ricostro\u00ee a s\u00f2 \u00f2r\u00ecgine com\u00fbne, \u00f3ltre chi-\u00e2 pr\u00f6to-l\u00e9ngoa ch'a n'\u00e9 st\u00e6ta a b\u00e2ze, gr\u00e0\u00e7ie a-e t\u00e9cniche d\u00eauvi\u00e6 da-a lengo\u00ecstica st\u00f2rica.\nLig\u00e0mmi.\nO parag\u00f3n scistem\u00e0tico de l\u00e9ngoe do m\u00f3ndo co-e t\u00e9cniche da lengo\u00ecstica st\u00f2rica o l'\u00e0 dimostr\u00f2u chi-\u00e2 ci\u00f9 p\u00e0rte de l\u00e9ngoe a no l'\u00e9 izol\u00e2 da-o p\u00f3nto de v\u00ecsta filogen\u00e9tico, ma bensc\u00ec f\u00f3rman di gr\u00f9ppi \u00f2 fam\u00ecgge fra de l\u00f4. De sp\u00e9sso, dr\u00e9nto a-a m\u00e6xima fam\u00ecggia, l'\u00e9 posc\u00ecbile ricostro\u00ee inte 'n m\u00f2ddo afid\u00e0bile l'\u00f2r\u00ecgine com\u00fbne \u00f2 a l\u00e9ngoa mo\u00e6 de qu\u00e9sto gr\u00f9ppo. O st\u00f9dio scistem\u00e0tico de t\u00e0nte fam\u00ecgge o l'\u00e0 d\u00f3nca consent\u00eeo de ricostro\u00ee e v\u00e0rie pr\u00f6to-l\u00e9ngoe che, apr\u00eauvo a-o proc\u00e8sso de diversifica\u00e7i\u00f3n, \u00e0n port\u00f2u a-a forma\u00e7i\u00f3n de v\u00e0rie fam\u00ecgge. 'Na ricostru\u00e7i\u00f3n de sto t\u00eepo chi a l'\u00e0 baz\u00e2 in sc\u00ea somegi\u00e0nse \u00f2serv\u00e6 tra e l\u00e9ngoe da m\u00e6xima fam\u00ecggia e a l'am\u00eea de determin\u00e2 e p\u00f2ule e-e carater\u00ecstiche da gram\u00e0tica chi v\u00eagnan da l'eredit\u00e6 lasci\u00e2 da l'anten\u00f2u lengo\u00ecstico com\u00fbne \u00f2 da-a pr\u00f6to-l\u00e9ngoa.\nPr\u00f6to-l\u00e9ngoa \u00f2 anten\u00f2u com\u00fbne.\nL'ascend\u00e9nsa com\u00fbne de v\u00e0rie fam\u00ecgge de r\u00e6o a l'\u00e9 conosci\u00fba diretam\u00e9nte, apr\u00eauvo a-o f\u00e6to chi-\u00e2 docomenta\u00e7i\u00f3n st\u00f2rica da ci\u00f9 p\u00e0rte de l\u00e9ngoe a no rem\u00f3nta a t\u00e9npi go\u00e6i ant\u00eeghi. A \u00f2gni m\u00f2ddo, l'\u00e9 posc\u00ecbile ricuper\u00e2 'n \u00e7\u00e8rto n\u00f9mero de carater\u00ecstiche de l'ascend\u00e9nsa com\u00fbne pe m\u00eazo do m\u00e9todo conparat\u00eevo, 'na t\u00e9cnica svilup\u00e2 into s\u00e9colo XIX da-a sch\u00eaua neogramatic\u00e2le do lengo\u00ecsta ted\u00e9sco August Schleicher. E fam\u00ecgge lengo\u00ecstiche p\u00eauan \u00ease anc\u00f3n spart\u00eee inte de unit\u00e6 ci\u00f9 pic\u00ecnn-e, e cosc\u00ec d\u00eete \"r\u00e0mme\", ciam\u00e6 inte sto m\u00f2ddo chi apr\u00eauvo a-o f\u00e6to chi-\u00e2 st\u00f6ia de 'na fam\u00ecggia lengo\u00ecstica a v\u00ean sp\u00e9sse v\u00f2tte raprezent\u00e2 pe m\u00eazo de 'n \u00e8rbo filogen\u00e9tico.\nL'anten\u00f2u com\u00fbne de 'na fam\u00ecggia \u00f2 de 'na s\u00f2 s\u00e9ncia r\u00e0mma o l'\u00e9 d\u00eeto pr\u00f6to-l\u00e9ngoa. Prez\u00e9npio, a pr\u00f6to-l\u00e9ngoa ricostro\u00eea a part\u00ee da-a fam\u00ecggia indoeorop\u00eaa a l'\u00e9 o cosc\u00ec d\u00eeto pr\u00f6to-indoeorop\u00eao, lengo\u00e0ggio do qu\u00e6 no gh'\u00e9 de docomenta\u00e7i\u00f3n d\u00e6to ch'o l'\u00eaa parl\u00f2u pr\u00ecmma de l'inven\u00e7i\u00f3n da scrit\u00fba. Per\u00f2, de v\u00f2tte, 'na pr\u00f6to-l\u00e9ngoa a peu \u00ease anc\u00f3n identific\u00e2 co-in lengo\u00e0ggio conosci\u00fbo, c\u00f3mme prez\u00e9npio e t\u00e0nte vari\u00e0nte provinci\u00e2li do lat\u00ecn, conosci\u00fbe c\u00f3mme lat\u00ecn vorg\u00e2, ch'\u00e0n cre\u00f2u e mod\u00e8rne l\u00e9ngoe rom\u00e0nze, l\u00ecgure incl\u00fbzo. D\u00f3nca, a l\u00e9ngoa pr\u00f6to-rom\u00e0nza a sai\u00e9iva inta pr\u00e0tica as\u00e6 sc\u00ecmile a-o lat\u00ecn, a \u00f2gni m\u00f2ddo con de difer\u00e9nse risp\u00e8tto a-a l\u00e9ngoa c\u00f2lta di scrito\u00ee cl\u00e0scichi. Scimilm\u00e9nte, e vari\u00e0nte do nor\u00e9n ant\u00eego s\u00f3n conscider\u00e6 c\u00f3mme e pr\u00f6to-l\u00e9ngoe do norveg\u00e9ize, do sved\u00e9ize, do dan\u00e9ize e de l'island\u00e9ize. Ste pr\u00f6to-l\u00e9ngoe chi s\u00f3n d\u00f3nca o rizult\u00e2to de 'na ricostru\u00e7i\u00f3n f\u00e6ta da-i lengo\u00ecsti in sci\u00e2 b\u00e2ze de informa\u00e7io\u00ecn conosci\u00fbe.\nLescicostat\u00ecstica.\nInte 'n m\u00f2ddo speriment\u00e2le, qu\u00e0nde no gh'\u00e9 de d\u00e6ti go\u00e6i seg\u00fbi in sce 'na l\u00e9ngoa, s\u00f3n d\u00eauvi\u00e6 in m\u00f2ddo prelimin\u00e2re v\u00e0rri scist\u00eami de conpara\u00e7i\u00f3n lengo\u00ecstica baz\u00e6 sorviat\u00f9tto in sce de l\u00ecste de p\u00f2ule, atrav\u00e8rso l'elabora\u00e7i\u00f3n stat\u00ecstica. Ste t\u00e9cniche chi incl\u00f9ddan a glotocronolog\u00eea e, ci\u00f9 in gener\u00e2le, a cosc\u00ec d\u00eeta lescicostat\u00ecstica. An\u00e0ndo apr\u00eauvo a qu\u00e9sto t\u00eepo de an\u00e0lixi, o prog\u00e8tto de conpara\u00e7i\u00f3n scistem\u00e0tica ASJP o sta ami\u00e0ndo de suger\u00ee di m\u00e9todi de conpara\u00e7i\u00f3n scistem\u00e0tica tra l\u00e9ngoe de qu\u00e6 gh'\u00e9 p\u00f6che testimoni\u00e0nse, \u00f3ltre a m\u00e9tte in ci\u00e6o a strut\u00fba int\u00e8rna de fam\u00ecgge lengo\u00ecstiche e a forn\u00ee 'n'aproscima\u00e7i\u00f3n de l'\u00e8rbo filogen\u00e9tico glob\u00e2le form\u00f2u da ci\u00f9 de 4.000 l\u00e9ngoe.\nL\u00e9ngoe izol\u00e6 \u00f2 no clasifich\u00e6.\nE l\u00e9ngoe che no p\u00eauan \u00ease clasifich\u00e6 con segu\u00e9ssa inte nisci\u00f9nn-a fam\u00ecggia lengo\u00ecstica s\u00f3n d\u00eete izol\u00e6. Gh'\u00e9 v\u00e0rie raxo\u00ecn pe-e qu\u00e6 'na l\u00e9ngoa a v\u00ean conscider\u00e2 c\u00f3mme izol\u00e2:\nInta pr\u00e0tica, 'na l\u00e9ngoa izol\u00e2 a l'\u00e9 'na fam\u00ecggia lengo\u00ecstica form\u00e2 da 'n s\u00f4lo m\u00e9nbro. Seg\u00f3ndo a Lyle Campbell o n\u00f9mero de lengo\u00e0ggi izol\u00e6 conosci\u00fbi a-a giorn\u00e2 d'ancheu o l'\u00e9 de 129, conpr\u00e9ixi qu\u00e9lli est\u00ecnti s\u00e9nsa clasifica\u00e7i\u00f3n asc\u00ec.\nAntighit\u00e6 de fam\u00ecgge lengo\u00ecstiche.\nE st\u00ecmme glotocronol\u00f2giche \u00e0n dimostr\u00f2u chi-\u00e2 ci\u00f9 p\u00e0rte de fam\u00ecgge lengo\u00ecstiche consolid\u00e6 a s'\u00e9 diversific\u00e2 into c\u00f3rso di \u00f9rtimi \u00e7inqu\u00e0nta s\u00e9coli. 'Na fam\u00ecggia a v\u00ean d\u00eeta consolid\u00e2 qu\u00e0nde gh'\u00e9 o cons\u00e9nso in sci\u00f4 f\u00e6to che qu\u00e9ste l\u00e9ngoe f\u00f3rman 'n gr\u00f9ppo e qu\u00e0nde o l'\u00e9 st\u00e6to raxonevolm\u00e9nte posc\u00ecbile ricostro\u00ee a pr\u00f6to-l\u00e9ngoa \u00f2rigin\u00e2le. Pe c\u00f3ntra e fam\u00ecgge e-e macrofam\u00ecgge m\u00eano consolid\u00e6, \u00f2 qu\u00e9lle da l'exist\u00e9nsa dibat\u00fba, p\u00e0n av\u00e9i di t\u00e9npi de diverscifica\u00e7i\u00f3n ci\u00f9 l\u00f3nghi. Sto f\u00e6to chi o l'\u00e9 dov\u00fbo a d\u00f4e raxo\u00ecn:\nDistribo\u00e7i\u00f3n e n\u00f9mero de parl\u00e0nti.\nDistribo\u00e7i\u00f3n gi\u00f6gr\u00e0fica.\nA distribo\u00e7i\u00f3n gi\u00f6gr\u00e0fica de fam\u00ecgge lengo\u00ecstiche a l'\u00e9 o sp\u00eagio do svil\u00f9ppo st\u00f2rico di s\u00f2 parl\u00e0nti. Def\u00e6ti, p\u00e2 chi-\u00e2 ci\u00f9 p\u00e0rte de fam\u00ecgge lengo\u00ecstiche prin\u00e7ip\u00e6 a se s\u00e9gge esp\u00e0nsa apr\u00eauvo a de rivolu\u00e7io\u00ecn agr\u00eccole \u00f2 tecnol\u00f2giche de \u00e2tro t\u00eepo. Prez\u00e9npio, a rivolu\u00e7i\u00f3n neol\u00ectica a l'\u00e0 port\u00f2u a l'espansci\u00f3n de l\u00e9ngoe afroazi\u00e0tiche inte l'\u00c0frica e into M\u00e9dio Lev\u00e0nte, de l\u00e9ngoe sino-tibet\u00e0nn-e inte l'Estr\u00eamo Lev\u00e0nte e, seg\u00f3ndo a teor\u00eea de Renfrew, a l'espansci\u00f3n de l\u00e9ngoe indoeorop\u00eae inte l'Eor\u00e0zia de pon\u00e9nte.\nO megioam\u00e9nto de t\u00e9cniche de navega\u00e7i\u00f3n o l'\u00e0 perm\u00ecsso a-i parl\u00e0nti de l\u00e9ngoe oustronezi\u00e0nn-e de dif\u00f3ndise da l'\u00eezoa de Form\u00f4za a l'\u00d2ce\u00e0nia intr\u00eaga e sc\u00ecnn-a-o Madagascar, in sc\u00ea c\u00f2ste do contin\u00e9nte afric\u00e0n. Inte l'et\u00e6 coloni\u00e2le i eorop\u00eai \u00e0n port\u00f2u e pr\u00f2pie l\u00e9ngoe indoeorop\u00eae inte Am\u00e9riche, inte p\u00e0rte de l'\u00c0frica e de l'\u00d2ce\u00e0nia e, scib\u00e9n che in mez\u00fba ci\u00f9 contegn\u00fba, inte l'\u00c0zia asc\u00ec. P\u00f6i, p\u00e2 asc\u00ec che l'\u00fbzo do f\u00e6ro e de \u00e2tre tecnolog\u00eee o l'\u00e0gge perm\u00ecsso a-e l\u00e9ngoe niger-c\u00f2ngo de dif\u00f3ndise inte l'\u00c0frica, an\u00e0ndo a sostito\u00ee l\u00e9ngoe de fam\u00ecgge che d'ancheu s\u00f3n ci\u00f9 pic\u00ecnn-e, c\u00f3mme e l\u00e9ngoe nilo-sahari\u00e0nn-e e-e l\u00e9ngoe khoisan, seg\u00f3ndo a cosc\u00ec d\u00eeta teor\u00eea de l'espasci\u00f3n bant\u00f9.\nA-a giorn\u00e2 d'ancheu e d\u00f4e fam\u00ecgge lengo\u00ecstiche ci\u00f9 gr\u00e9nde pe n\u00f9mero de parl\u00e0nti, s\u00e0iva a d\u00ee e l\u00e9ngoe indoeorop\u00eae e-e l\u00e9ngoe sino-tibet\u00e0nn-e, raprez\u00e9ntan ins\u00e9mme ci\u00f9 \u00f2 m\u00eano i tr\u00e9i qu\u00e0rti da popola\u00e7i\u00f3n mondi\u00e2le. Pe c\u00f3ntra, tra e l\u00e9ngoe di p\u00f2poli americh\u00e9n gh'\u00e9 numer\u00f4ze fam\u00ecgge lengo\u00ecstiche ch'ar\u00eevan a \u00eesa a \u00eesa a qu\u00e0rche migi\u00e6a de parl\u00e0nti.\nFam\u00ecgge pe n\u00f9mero de parl\u00e0nti.\nA tab\u00e9lla chi de s\u00f3tta a rias\u00f9mme e fam\u00ecgge lengo\u00ecstiche prin\u00e7ip\u00e6 p\u00f2-u s\u00f2 n\u00f9mero de parl\u00e0nti.\nO n\u00f9mero tot\u00e2le de l\u00e9ngoe a-o qu\u00e6 f\u00e0n riferim\u00e9nto i valo\u00ee riport\u00e6 de d'\u00e2to o l'\u00e9 de 6.533, into qu\u00e6 se c\u00f3ntan 310 l\u00e9ngoe est\u00ecnte e 71 pidgin \u00f2 l\u00e9ngoe cr\u00e9ole, pe 'n tot\u00e2le de squ\u00e6xi do\u00ee milio\u00ecn de parl\u00e0nti. Pe de ci\u00f9, s\u00f3n conosci\u00fbe ci\u00f9 \u00f2 m\u00eano 75 l\u00e9ngoe di s\u00e9gni che no s\u00f3n chi contez\u00e6 apr\u00eauvo a-o f\u00e6to che, no es\u00e9ndo de l\u00e9ngoe \u00f2r\u00e2li, no f\u00e0n p\u00e0rte de nisci\u00f9nn-a de fam\u00ecgge s\u00f4via minson\u00e6.\nClasifica\u00e7i\u00f3n de l\u00e9ngoe.\nInte sto par\u00e0grafo chi, i ragrupam\u00e9nti lengo\u00ecstichi s\u00f3n svilup\u00e6 s\u00e9nsa conscider\u00e2 e rela\u00e7io\u00ecn tra e v\u00e0rie fam\u00ecgge, con \u00f2gni v\u00f4xe da l\u00ecsta ch'a l'\u00e9 'na fam\u00ecggia lengo\u00ecstica conosci\u00fba. A sudivix\u00f3n pe \u00e0ree gi\u00f6gr\u00e0fiche a l'\u00e9 st\u00e6ta efeto\u00e2 pe raxo\u00ecn de \u00f3rdine ma l'\u00e9 ci\u00e6o ch'a no l'\u00e0 nisci\u00f9n val\u00f4 de t\u00eepo lengo\u00ecstico.\nFam\u00ecgge de l'\u00c0frica e do Lev\u00e0nte.\nE l\u00e9ngoe sem\u00ectiche do Lev\u00e0nte e da pen\u00eezoa \u00e0raba s\u00f3n st\u00e6te pe t\u00e0nto t\u00e9npo conscider\u00e6 c\u00f3mme qu\u00e9lle ci\u00f9 inport\u00e0nti a \u00ease parl\u00e6 inta regi\u00f3n, sp\u00e9sse v\u00f2tte apr\u00eauvo a de raxo\u00ecn religi\u00f4ze e mitol\u00f2giche che ved\u00e9ivan i p\u00f2poli sem\u00ectichi c\u00f3mme i discend\u00e9nti de Sem. A clasifica\u00e7i\u00f3n estensc\u00eeva de l\u00e9ngoe de l'\u00c0frica subsahari\u00e0nn-a a l'\u00e9 comens\u00e2 into s\u00e9colo XIX, co-ina b\u00e2ze ci\u00f9 scent\u00ecfica in sce d\u00e6ti lengo\u00ecstichi e etnogr\u00e0fichi che a \u00f2gni m\u00f2ddo a l'\u00eaa vi\u00e7i\u00e2 da 'na vix\u00f3n traviz\u00e2 e supremat\u00ecsta da vari\u00eat\u00e6 um\u00e2na. I pr\u00ecmmi st\u00f9ddi scent\u00ecfichi s\u00e9nsa di pregiud\u00ec\u00e7\u00e7i rem\u00f3ntan pe c\u00f3ntra a-i s\u00e9colo XX. D'ancheu, o trav\u00e0ggio do Joseph Greenberg, ch'o l'\u00e9 qu\u00e9llo acet\u00f2u da-a ci\u00f9 p\u00e0rte di studi\u00f4xi, o m\u00e9tte ins\u00e9mme e l\u00e9ngoe do contin\u00e9nte afric\u00e0n inte qu\u00e0ttro macrofam\u00ecgge:\nA \u00f2gni m\u00f2ddo gh'\u00e9 anc\u00f3n de discrep\u00e0nse inti gr\u00f9ppi dr\u00e9nto a ste fam\u00ecgge chi, \u00f3ltre che in sci\u00e2 clasifica\u00e7i\u00f3n de \u00e7\u00e8rte l\u00e9ngoe kordofani\u00e0nn-e. L'\u00e9 st\u00e6to realiz\u00f2u 'n trav\u00e0ggio conparat\u00eevo sostan\u00e7i\u00e2le in sci\u00e2 ci\u00f9 p\u00e0rte de sotofam\u00ecgge incl\u00fbze inte l\u00e9ngoe afroazi\u00e0tiche e inte l\u00e9ngoe niger-kordofani\u00e0nn-e, ariv\u00e0ndo a-a prop\u00f2sta de v\u00e0rie ricostru\u00e7io\u00ecn raxonevolm\u00e9nte conpl\u00eate do Pr\u00f6to-afroazi\u00e0tico e do Pr\u00f6to-nilosahari\u00e0n, scib\u00e9n che a \u00f2gni m\u00f2ddo gh'\u00e9 anc\u00f3n de gr\u00f2sse difer\u00e9nse into scist\u00eama fonol\u00f2gico ricostro\u00eeo da outo\u00ee desp\u00e6gi, \u00ecndice do f\u00e6to che l'\u00e9 neces\u00e2io di \u00e2tri st\u00f9ddi pe m\u00e9tte in ci\u00e6o a scci\u00e0tta e-e carater\u00ecstiche de ste l\u00e9ngoe chi.\nL\u00e9ngoe d'Eor\u00f6pa e \u00c0zia do n\u00f2rd, do s\u00f9d e de pon\u00e9nte.\nZa inte l'Et\u00e6 de M\u00eazo s'\u00eaa riconosci\u00fba 'na ci\u00e6a somegi\u00e0nsa inte \u00e7\u00e8rti gr\u00f9ppi de l\u00e9ngoe (c\u00f3mme tra e l\u00e9ngoe rom\u00e0nze, qu\u00e9lle celt\u00ecche, germ\u00e0niche, sl\u00e2ve, etc ...), a \u00f2gni m\u00f2ddo a teor\u00eea ch'a l'\u00e0 port\u00f2u a conscider\u00e2li c\u00f3mme r\u00e0mme do m\u00e6ximo gr\u00f9ppo a rem\u00f3nta a 'n per\u00eeodo b\u00e9n b\u00e9n sucesc\u00eevo. L'\u00e9 do s\u00e9colo XVIII l'id\u00eaa do z\u00fbxe brit\u00e0nico Williams Jones seg\u00f3ndo a qu\u00e6 o lat\u00ecn, o gr\u00eago, o germ\u00e0nico, o c\u00e8ltico, o s\u00e0nscrito e o persi\u00e0n s\u00f3n t\u00f9tti corel\u00e6 fra de l\u00f4. St'id\u00eaa chi a l'\u00e9 conscider\u00e2 c\u00f3mme a pr\u00ecmma identifica\u00e7i\u00f3n da fam\u00ecggia indoeorop\u00eaa inte 'na f\u00f3ma ch'a s\u00e9gge sc\u00ecmile a qu\u00e9lla ch'a s'\u00e9 svilup\u00e2 d'ancheu. Into s\u00e9colo XIX, gr\u00e0\u00e7ie a-o m\u00e9todo conparat\u00eevo, l'\u00e9 st\u00e6to posc\u00ecbile indentific\u00e2 \u00e2tre fam\u00ecgge asc\u00ec.\nA-a giorn\u00e2 d'ancheu, l'Eor\u00f6pa a l'\u00e9 o contin\u00e9nte m\u00eano diverscific\u00f2u da-o p\u00f3nto de v\u00ecsta lengo\u00ecstico. Qu\u00e9sta scitoa\u00e7i\u00f3n a l'\u00e9 dov\u00fba a-e migra\u00e7io\u00ecn indoeorop\u00eae into c\u00f3rso do Neol\u00ectico e a-a sucesc\u00eeva forma\u00e7i\u00f3n de inp\u00eari con s\u00f9diti de l\u00e9ngoa indoeorop\u00eaa, ch'\u00e0n scancel\u00f2u a ci\u00f9 p\u00e0rte de l\u00e9ngoe pre-indoerop\u00eae do contin\u00e9nte, f\u00eaua che inte \u00e7\u00e8rte ece\u00e7io\u00ecn c\u00f3mme o b\u00e0sco, o finland\u00e9ize, l'ungher\u00e9ize e v\u00e0rie l\u00e9ngoe do Couc\u00e0zo. O Couc\u00e0zo, pe c\u00f3ntra, o l'\u00e9 'na regi\u00f3n montagn\u00f4za inta qu\u00e6 s'\u00e9 conserv\u00e2 'na ci\u00f9 \u00e2ta variabilit\u00e6 risp\u00e8tto a-o r\u00e8sto de l'Eor\u00f6pa, scimilm\u00e9nte a-a z\u00f6na de l'Eor\u00e0zia centr\u00e2le. E fam\u00ecgge generalm\u00e9nte acet\u00e6 prez\u00e9nti tra Eor\u00f6pa e \u00c0zia s\u00f3n:\nFam\u00ecgge de Estr\u00eamo Lev\u00e0nte, Micron\u00e9zia, Melan\u00e9zia de lev\u00e0nte e Polin\u00e9zia.\nInte l'Estr\u00eamo Lev\u00e0nte gh'\u00e9 a seg\u00f3nda fam\u00ecggia a-o m\u00f3ndo pe n\u00f9mero de parl\u00e0nti, s\u00e0iva a d\u00ee qu\u00e9lla sinotibet\u00e0nn-a, e qu\u00e9lla ch'a conpr\u00e9nde ci\u00f9 l\u00e9ngoe in asol\u00fbto, \u00f6 s\u00e6 a fam\u00ecggia oustronezi\u00e0nn-a. Chi de s\u00f3tta gh'\u00e9 a l\u00ecsta de fam\u00ecgge generalm\u00e9nte acet\u00e6 dif\u00fbze inta regi\u00f3n:\nFam\u00ecgge de l'Oustr\u00e0lia.\nSeg\u00f3ndo numer\u00f4xi outo\u00ee, in sci\u00e2 f\u00ecn t\u00f9tte e l\u00e9ngoe oustrali\u00e0nn-e s\u00f3n lontanam\u00e9nte inparent\u00e6 fra de l\u00f4, apr\u00eauvo a-o relat\u00eevo st\u00e2to de izolam\u00e9nto de l'Oustr\u00e0lia da-e regio\u00ecn da-ar\u00e9nte. A ri\u00e7\u00e8rca in sc\u00ea l\u00e9ngoe oustrali\u00e0nn-e a ricon\u00f3sce 'n n\u00f9mero de l\u00e9ngoe ch'o v\u00e0 da 228 a 262 co-a ci\u00f9 p\u00e0rte de ste chi, ci\u00f9 \u00f2 m\u00eano 160, ch'a f\u00e0 p\u00e0rte de 'na fam\u00ecggia filogen\u00e9tica ch'a l'\u00e9 st\u00e6ta b\u00e9n identific\u00e2, \u00f6 s\u00e6 a fam\u00ecggia pama-nyunga. O r\u00e8sto de l\u00e9ngoe o l'\u00e9 spart\u00eeo tra 'na d\u00eax\u00e9nn-a de fam\u00ecgge ci\u00f9 pic\u00ecnn-e, co-a meit\u00e6 de ste chi ch'a l'\u00e9 in realt\u00e6 form\u00e2 da 'na s\u00f4la l\u00e9ngoa izol\u00e2. A \u00f2gni m\u00f2ddo, no gh'\u00e9 de pr\u00eauve seg\u00fbe in sce 'n lig\u00e0mme tra t\u00f9tte e l\u00e9ngoe oustrali\u00e0nn-e, apr\u00eauvo a-o f\u00e6to che-e t\u00e9cniche da lengo\u00ecstica st\u00f2rica fon\u00e7i\u00f3nn-an b\u00e9n s\u00f4lo pe t\u00e9npi de diversifica\u00e7i\u00f3n de qu\u00e0rche mil\u00e9nio. No gh'\u00e9 d\u00f3nca a segu\u00e9ssa che t\u00f9tte e l\u00e9ngoe oustrali\u00e0nn-e s\u00e9ggian in sci\u00e2 f\u00ecn inparent\u00e6, scib\u00e9n ch'a l'\u00e9 'na conget\u00fba as\u00e6 raxon\u00e2. A clasifica\u00e7i\u00f3n de b\u00e2ze de l\u00e9ngoe oustrali\u00e0nn-e a l'\u00e9 d\u00f3nca qu\u00e9lla indic\u00e2 chi de s\u00f3tta:\nFam\u00ecgge de N\u00eauva Guin\u00eaa e Melan\u00e9zia de pon\u00e9nte.\nA N\u00eauva Guin\u00eaa a l'\u00e9 regi\u00f3n co-a ci\u00f9 gr\u00e0nde diverscit\u00e6 lengo\u00ecstica a-o m\u00f3ndo, co-in n\u00f9mero de l\u00e9ngoe parl\u00f2u into s\u00f2 terit\u00f6io ch'o l'\u00e9 stim\u00f2u tra 750 e 900. No gh'\u00e9 'n ac\u00f2rdio conpl\u00eato in sci\u00f4 n\u00f9mero de difer\u00e9nti fam\u00ecgge e o trav\u00e0ggio de conpara\u00e7i\u00f3n o l'\u00e0 rivel\u00f2u che o n\u00f9mero de unit\u00e6 filogen\u00e9tiche v\u00e0lide identifich\u00e6 o l'\u00e9 grand\u00ecscimo, rax\u00f3n pi-\u00e2 qu\u00e6 e l\u00e9ngoe papo\u00e0nn-e no p\u00eauan \u00ease conscider\u00e6 c\u00f3mme p\u00e0rte de 'na s\u00f4la fam\u00ecggia. Scib\u00e9n che v\u00e0rri outo\u00ee \u00e0n suger\u00eeo che in sci\u00e2 f\u00ecn t\u00f9tte e l\u00e9ngoe da regi\u00f3n s\u00f3n da conscider\u00e2se inparent\u00e6 fra de l\u00f4, no l'\u00e9 st\u00e6to posc\u00ecbile dimostr\u00e2 sta teor\u00eea chi in m\u00f2ddo sodisfac\u00e9nte apr\u00eauvo a-a diverscit\u00e6 spropoxit\u00e2 ch'a gh'\u00e9 tra i lengo\u00e0ggi da z\u00f6na.\nConscider\u00e0ndo s\u00f4lo e fam\u00ecgge da l'indentifica\u00e7i\u00f3n seg\u00fba e consolid\u00e2, inta N\u00eauva Guin\u00eaa ghe sai\u00e9iva ci\u00f9 de 60 fam\u00ecgge lengo\u00ecstiche (v\u00e9dde prez\u00e9npio a clasifica\u00e7i\u00f3n do \"World Atlas of Language Structures\"); co-ina doz\u00e9nn-a de qu\u00e9ste ch'a l'\u00e9 form\u00e2 da 'na s\u00f4la l\u00e9ngoa izol\u00e2 e o r\u00e8sto ch'o l'\u00e9 in de fam\u00ecgge ci\u00f9 gr\u00e0ndi. L'\u00e9 posc\u00ecbile che in realt\u00e6 o n\u00f9mero de fam\u00ecgge consolid\u00e6 o s\u00e9gge ci\u00f9 contegn\u00fbo, c\u00f3mme o l'\u00e9 st\u00e6to suger\u00eeo inte clasifica\u00e7io\u00ecn de Ross e de Wurm, ma a-o mom\u00e9nto no gh'\u00e9 de ac\u00f2rdio inte qu\u00e9ste teor\u00eee. O Greenberg o l'\u00e0 teoriz\u00f2u che-e fam\u00ecggie lengo\u00ecstiche da N\u00eauva Guin\u00eaa s\u00e9ggian 'n sotogr\u00f9ppo geneticam\u00e9nte v\u00e0lido dr\u00e9nto a-e l\u00e9ngoe \u00ecndo-pac\u00ecfiche, ma sta clasifica\u00e7i\u00f3n chi a l'\u00e9 as\u00e6 te\u00f2rica e a l'\u00e0 ri\u00e7ev\u00fbo de f\u00f2rti cr\u00ectiche.\nFam\u00ecgge de l'Am\u00e9rica.\nE l\u00e9ngoe parl\u00e6 inte Am\u00e9riche s\u00f3n f\u00f2scia unn-a de \u00e0ree ci\u00f9 controv\u00e8rse da clasifica\u00e7i\u00f3n filogen\u00e9tica de l\u00e9ngoe. Gh'\u00e9 def\u00e6ti v\u00e0rie prop\u00f2ste de clasifica\u00e7i\u00f3n, che v\u00e0n da ci\u00f9 de s\u00e8tte doz\u00e9nn-e de unit\u00e6 filogen\u00e9tiche a s\u00f4lo tr\u00e6 unit\u00e6 inte t\u00f9tto o contin\u00e9nte.\nFam\u00ecgge de l'Am\u00e9rica do n\u00f2rd e do c\u00e9ntro.\nO pr\u00ecmmo trav\u00e0ggio ab\u00e0sta conpl\u00eato in sci\u00e2 clasifica\u00e7i\u00f3n de l\u00e9ngoe de l'Am\u00e9rica setentrion\u00e2le o l'\u00e9 st\u00e6to realiz\u00f2u da-o John Wesley Powell, ch'o l'\u00e0 riconosci\u00fbo ci\u00f9 de \u00e7inqu\u00e0nta gr\u00f9ppi filogen\u00e9tichi. L'Edward Sapir o l'\u00e0 p\u00f6i f\u00e6to de prop\u00f2ste no go\u00e6i condiv\u00eeze che p\u00f3rtan a amerm\u00e2 o n\u00f9mero de sudivixo\u00ecn, ami\u00e0ndo de identific\u00e2 e rela\u00e7io\u00ecn tra i gr\u00f9ppi za defin\u00eei da-o Powell. Quarched\u00f9nn-a de prop\u00f2ste efeto\u00e6 da-o Sapir a l'\u00e0 av\u00fbo o cons\u00e9nso da comunit\u00e6 scent\u00ecfica ma, a \u00f2gni m\u00f2ddo, a ci\u00f9 p\u00e0rte da s\u00f2 teor\u00eea a l'\u00e9 st\u00e6ta in sci\u00e2 f\u00ecn refu\u00e2. 'Na clasifica\u00e7i\u00f3n ci\u00f9 conservat\u00eeva, baz\u00e2 in sce qu\u00e9lla de Powell e co-e pr\u00eauve d'ancheu dispon\u00ecbili a ricon\u00f3sce i gr\u00f9ppi elench\u00e6 chi de s\u00f3tta:\nO trav\u00e0ggio de parag\u00f3n in sce ste l\u00e9ngoe chi o pori\u00e9iva port\u00e2 a 'na ridu\u00e7i\u00f3n do n\u00f9mero de gr\u00f9ppi, scib\u00e9n che qu\u00e9ste \u00f2pera\u00e7io\u00ecn de ri\u00e7\u00e8rca de lig\u00e0mmi tra fam\u00ecgge consolid\u00e6 s\u00f3n conplich\u00e6 da rela\u00e7io\u00ecn tra i gr\u00f9ppi as\u00e6 sot\u00ee e da posc\u00ecbili lig\u00e0mmi che de s\u00f2lito s\u00f3n discut\u00ecbili e in\u00e7\u00e8rti.\nFam\u00ecgge de l'Am\u00e9rica do s\u00f9d.\nInte l'Am\u00e9rica do s\u00f9d gh'\u00e9 s\u00eai gr\u00e9nde fam\u00ecgge pe n\u00f9mero de l\u00e9ngoe: a fam\u00ecggia Tupi (76 l\u00e9ngoe), a fam\u00ecggia Arawak (64 l\u00e9ngoe), l'ipotiz\u00e2 macrofam\u00ecggia J\u00ea (32 l\u00e9ngoe), a fam\u00ecggia Carib (32 l\u00e9ngoe), a macrofam\u00ecggia Pano-Tacana (33 l\u00e9ngoe), a fam\u00ecggia Chibcha (25 l\u00e9ngoe) e a fam\u00ecggia Tucana (22 l\u00e9ngoe). Seg\u00f3ndo o n\u00f9mero de parl\u00e0nti, gh'\u00e9 de inport\u00e0nti fam\u00ecgge \u00f2 macrol\u00e9ngoe form\u00e6 da 'n n\u00f9mero pic\u00ecn de l\u00e9ngoe che se s\u00f3n dif\u00fbze de ci\u00f9 c\u00f3mme o Quechua, l'Aymara, o Guaran\u00ec e o Mapuche. 'Na l\u00ecsta ci\u00f9 \u00f2 m\u00eano conpl\u00eata de t\u00f9tte e fam\u00ecgge lengo\u00ecstiche a l'\u00e9 qu\u00e9lla indic\u00e2 chi de s\u00f3tta:\nSuperfam\u00ecgge prop\u00f2ste.\nDe s\u00f2lito o n\u00f3mme de fam\u00ecggia lengo\u00ecstica o l'\u00e9 riserv\u00f2u a 'n gr\u00f9ppo de l\u00e9ngoe ch'o l'\u00e0 'n lig\u00e0mme e 'n'\u00f2r\u00ecgine st\u00f2rica com\u00fbne e ch'a no l'\u00e9 controv\u00e8rsa. In gener\u00e2le, qu\u00e0nde o trav\u00e0ggio di lengo\u00ecsti a l'\u00e9 ariv\u00f2u a elabor\u00e2 a ricostru\u00e7i\u00f3n de qu\u00e0rche migi\u00e6a de p\u00f2ule da pr\u00f6to-l\u00e9ngoa \u00f2rigin\u00e2ia, se dici\u00e2ra s\u00e9nsa d\u00f9bio che qu\u00e9lle l\u00e9ngoe f\u00f3rman 'na s\u00f4la fam\u00ecggia. I parago\u00ecn archiol\u00f2gichi e-e specola\u00e7io\u00ecn lengo\u00ecstiche e stat\u00ecstiche suger\u00ecscian che i anten\u00e6 ricostro\u00eei inte sto m\u00f2ddo chi rem\u00f3ntan a no ci\u00f9 de 5-7.000 \u00e0nni into pas\u00f2u. Pe per\u00eeodi de diferenzia\u00e7i\u00f3n ci\u00f9 l\u00f3nghi, o cangiam\u00e9nto lengo\u00ecstico o l'\u00e9 t\u00e0nto prof\u00f3ndo chi-\u00e2 parent\u00eala gen\u00e9tica a peu \u00ease difi\u00e7ilm\u00e9nte trov\u00e2 \u00f2 dimostr\u00e2 (scimilm\u00e9nte a-e pr\u00eauve de parent\u00eala gen\u00e9tica tra pers\u00f3nn-e de fam\u00ecgge biol\u00f2giche che p\u00eauan \u00ease aplich\u00e6 s\u00f4lo a sog\u00e8tti ch'\u00e0n 'n lig\u00e0mme str\u00e9ito).\nA \u00f2gni m\u00f2ddo, a 'n liv\u00e9llo ci\u00f9 \u00e2to de qu\u00e9llo de s\u00e9ncie fam\u00ecgge lengo\u00ecstiche, s\u00f3n st\u00e6te atrov\u00e6 de somegi\u00e0nse izol\u00e6 che perm\u00e9ttan de ipotiz\u00e2 che numer\u00f4ze de fam\u00ecgge lengo\u00ecstiche consolid\u00e6 possan \u00ease ragrup\u00e6 inte de macrofam\u00ecgge \u00f2 de superfam\u00ecgge proviz\u00f6ie, d\u00eauvi\u00e0ndo di scist\u00eami m\u00eano conpl\u00e8sci da ricostru\u00e7i\u00f3n de pr\u00f6to-l\u00e9ngoe. V\u00e0rri lengo\u00ecsti \u00e0n prop\u00f2sto de ragrup\u00e2 e fam\u00ecgge lengo\u00ecstiche inte de superfam\u00ecgge, sp\u00e9sse v\u00f2tte in sci\u00e2 b\u00e2ze do m\u00e9todo elabor\u00f2u da-o Morris Swadesh. Nisci\u00f9nn-a de qu\u00e9ste clasifica\u00e7io\u00ecn a l'\u00e9 per\u00f2 anpiam\u00e9nte acet\u00e2 c\u00f3mme ragrupam\u00e9nto filogen\u00e9tico de l\u00e9ngoe m\u00e9ntre, pe c\u00f3ntra, fam\u00ecgge c\u00f3mme qu\u00e9lla amer\u00ecndia, papo\u00e0nn-a, oustrali\u00e0nn-a, khois\u00e0nn-a e paleosiberi\u00e0nn-a s\u00f3n sp\u00e9sse v\u00f2tte d\u00eauvi\u00e6 c\u00f3mme ragrupam\u00e9nti de t\u00eepo escluxivam\u00e9nte gi\u00f6gr\u00e0fico pe v\u00e0rie fam\u00ecgge pic\u00ecnn-e con qu\u00e0rche carater\u00ecstica in com\u00fbne. Tra e superfam\u00ecgge prop\u00f2ste gh'\u00e9:\nL\u00e9ngoe izol\u00e6.\n'Na l\u00e9ngoa izol\u00e2 a l'\u00e9 'na l\u00e9ngoa natur\u00e2le pi-\u00e2 qu\u00e6 no l'\u00e9 st\u00e6to dimostr\u00f2u nisci\u00f9n lig\u00e0mme co-\u00een'\u00e2tra l\u00e9ngoa v\u00eeva \u00f2 m\u00f2rta. Prezumibilm\u00e9nte, 'na l\u00e9ngoa izol\u00e2 a l'\u00e9 'na l\u00e9ngoa ch'a no l'apart\u00eagne a nisci\u00f9nn-a fam\u00ecggia lengo\u00ecstica in s\u00e9nso str\u00e9ito, es\u00e9ndo l'\u00f9nico m\u00e9nbro da pr\u00f2pia. Prez\u00e9npio, tra e l\u00e9ngoe izol\u00e6 gh'\u00e9 l'Ainu, o B\u00e0sco, o Burushaski e o Sum\u00earo. Gh'\u00e9 p\u00f6i v\u00e0rie l\u00e9ngoe izol\u00e6 inte Am\u00e9riche, c\u00f3mme prez\u00e9npio o Mapuche, parl\u00f2u inte l'Am\u00e9rica do S\u00f9d, o Purepecha, parl\u00f2u in M\u00e9scico, e o Zuni, parl\u00f2u inti St\u00e2ti Un\u00eei.\nL\u00e9ngoe izol\u00e6 e squ\u00e6xi izol\u00e6.\nGh'\u00e9 asc\u00ec de l\u00e9ngoe che s\u00f3n divent\u00e6 di izol\u00e6 inte t\u00e9npi ci\u00f9 mod\u00e8rni apr\u00eauvo a-a sconp\u00e0rsa de t\u00f9tte e \u00e2tre l\u00e9ngoe da pr\u00f2pia fam\u00ecggia.\nL\u00e9ngoe di s\u00e9gni.\nTra e l\u00e9ngoe di s\u00e9gni l'\u00e9 posc\u00ecbile stabil\u00ee di ci\u00e6i lig\u00e0mmi st\u00f2richi e inte numer\u00f4xi c\u00e2xi a s\u00f2 st\u00f6ia a l'\u00e9 b\u00e9n docoment\u00e2. Prez\u00e9npio, a mod\u00e8rna l\u00e9ngoa di s\u00e9gni fran\u00e7\u00e9ize, a l\u00e9ngoa di s\u00e9gni americ\u00e0nn-a e a l\u00e9ngoa di s\u00e9gni mescic\u00e0nn-a se s\u00f3n evol\u00fbe t\u00f9tte tr\u00e6 da vari\u00e0nte da m\u00e6xima l\u00e9ngoa, s\u00e0iva a d\u00ee a l'ant\u00eega l\u00e9ngoa di s\u00e9gni fran\u00e7\u00e9ize, d\u00eauvi\u00e2 da-a comunit\u00e6 di s\u00f3rdi de Par\u00ecggi za into s\u00e9colo XVIII. Pe c\u00f3ntra, a l\u00e9ngoa di s\u00e8gni brit\u00e0nica a no l'\u00e9 corel\u00e2 a-a l\u00e9ngoa di s\u00e9gni americ\u00e0nn-a, a desp\u00eato do f\u00e6to che i \u00e7itad\u00ecn de qu\u00e9ste na\u00e7io\u00ecn p\u00e0rlan de l\u00f3ngo de vari\u00e0nte da l\u00e9ngoa ingl\u00e9ize. D\u00f3nca, 'n \"segn\u00e0nte\" (\u00f6 s\u00e6 'na pers\u00f3nn-a ch'a l'ad\u00eauvia 'na l\u00e9ngoa di s\u00e9gni) da l\u00e9ngoa di s\u00e9gni americ\u00e0nn-a o l'avi\u00e2 m\u00eano probl\u00eami a comunic\u00e2 co-in segn\u00e0nte da l\u00e9ngoa di s\u00e9gni fran\u00e7\u00e9ize ciuf\u00eeto che co-in segn\u00e0nte da l\u00e9ngoa di s\u00e9gni brit\u00e0nica.\nL'el\u00e9nco chi de s\u00f3tta o conpr\u00e9nde e prin\u00e7ip\u00e6 fam\u00ecgge conosci\u00fbe de l\u00e9ngoe di s\u00e9gni:\nGh'\u00e9 p\u00f6i de l\u00e9ngoe di s\u00e9gni izol\u00e6:"}
{"id": "30166", "revid": "1211", "url": "https://lij.wikipedia.org/wiki?curid=30166", "title": "Castellania Coppi", "text": ""}
{"id": "30167", "revid": "1211", "url": "https://lij.wikipedia.org/wiki?curid=30167", "title": "Pontevedra", "text": "Pontevedra (in gali\u00e7i\u00e0n pronon\u00e7i\u00f2u , in castili\u00e0n ) o l'\u00e9 'n com\u00fbne spagn\u00f2llo de 83.260 abit\u00e0nti, capol\u00eaugo de l'\u00f2m\u00f2nima prov\u00ecnsa, ch'o se tr\u00eauva inta comunit\u00e6 out\u00f2noma da Gal\u00ec\u00e7ia. A s\u00f2 \u00e0rea metropolit\u00e0nn-a a cont\u00e2va, a-o 2008, 149.255 abit\u00e0nti.\nComunica\u00e7io\u00ecn.\nStr\u00e0dde.\nA \u00e7it\u00e6 de Pontevedra a l'\u00e9 serv\u00eea da-e outostr\u00e0dde elench\u00e6 chi de s\u00f3tta:\nFerov\u00eee e trasp\u00f2rti p\u00f9blichi.\nPontevedra a l'\u00e9 coleg\u00e2 a-a r\u00e6 ferovi\u00e0ria a \u00e2ta velocit\u00e6 spagn\u00f2lla (AVE), atrav\u00e8rso a sta\u00e7i\u00f3n de Pontevedra, con colegam\u00e9nti co-o r\u00e8sto da Gal\u00ec\u00e7ia e da na\u00e7i\u00f3n asc\u00ec.\nO trasp\u00f2rto p\u00f9blico o l'\u00e9 garant\u00eeo da v\u00e0rie l\u00ecnie de cori\u00eare urb\u00e2ne e numer\u00f4ze l\u00ecnie \u00e8stra-urb\u00e2ne, \u00f3ltre che 'na fl\u00f2tta de tasc\u00ec."}
{"id": "30171", "revid": "12052", "url": "https://lij.wikipedia.org/wiki?curid=30171", "title": "La Coru\u00f1a", "text": ""}
{"id": "30172", "revid": "12052", "url": "https://lij.wikipedia.org/wiki?curid=30172", "title": "Galissia", "text": ""}
{"id": "30173", "revid": "12552", "url": "https://lij.wikipedia.org/wiki?curid=30173", "title": "Pigi\u00e2se o m\u00e2 do R\u00f3sso o cart\u00e2", "text": "Pigi\u00e2se o m\u00e2 do rosso o cart\u00e2 (inta graf\u00eea origin\u00e2 de l'out\u00f4 \"Piggi\u00e4se \u00f6 m\u00e2 do rosso \u00f6 cart\u00e2\") a l'\u00e9 inn-a com\u00e9dia in lengoa l\u00ecgure, scr\u00eeta da Nicol\u00ecn Ba\u00e7igal\u00f4 e raprezent\u00e2 pi-a pr\u00ecmma v\u00f2tta do 1870.\nSt\u00f6ia.\nFra e prin\u00e7ip\u00e6 \u00f6pere de litiat\u00fba zen\u00e9ize, a com\u00eadia a vegne prezent\u00e2 a l'Acad\u00eamia Filodram\u00e0tica L\u00ecgure a s\u00e9jann-a di \u00eautto de m\u00e0zzo 1870 inta s\u00eade do ti\u00e2tro Col\u00f3nbo de Zena. A suc\u00e9dde a sta raprezenta\u00e7i\u00f3n qu\u00e9lla di 23 de mazzo do m\u00e6ximo \u00e0nno, inscen\u00e2 a-o ti\u00e2tro Na\u00e7ion\u00e2.\nSqu\u00e6xi de seg\u00fbo i pr\u00ecmmi com\u00e9dianti i l'\u00e9an di dilet\u00e0nti, ma fra sti chi o fig\u00fba in \u00e7erto Davide Gattelli, za faxente parte da conpagn\u00eea de Sant'Ag\u00f3stin (p\u00f6i conosci\u00fba c\u00f3mme qu\u00e9lla do Na\u00e7ion\u00e2, vista a s\u00eau s\u00eade), destin\u00f2u a dir\u00eczze 'na pr\u00f2pia sch\u00eaua de recita\u00e7i\u00f3n.\nO v\u00eao suc\u00e8sso o r\u00eeva quarche t\u00e9npo d\u00f2ppo, co-a raprezenta\u00e7i\u00f3n da p\u00e0rte da conp\u00e0gn\u00eea tiatr\u00e2le do G\u00f6vi (fra e rapresenta\u00e7io\u00een degna de n\u00f2tta unn-a a Tor\u00ecn do 1917, assemme a inn-a a Zena, a-o Pagan\u00ecn quatr'\u00e0nni primma).\nTr\u00e0mma e origine do t\u00ectolo.\nA com\u00eadia a rep\u00ecggia o t\u00ectolo da in d\u00eeto tradi\u00e7ion\u00e2 da l\u00e9ngoa l\u00ecgure. \"Pigi\u00e2se o m\u00e2 do Rosso o cart\u00e2\" o l'\u00e8 def\u00e6ti in m\u00f2ddo de di ch'o reciamma a fig\u00fba d'in napolit\u00e0n \"O Rosso\", che l\u00f3ngo a stradda ch'o condox\u00e9iva a l'ezeco\u00e7i\u00f3n o pensava solam\u00e9nte a-i problemmi di \u00e2tri, lasciando da parte i s\u00eau. \nCosc\u00ec c\u00f3mme o protagon\u00ecsta de sta vi\u00e7enda chi, o protagonista do t\u00f2cco tiatr\u00e2, P\u00ecppo Manezzi, o se pre\u00f2ccopa di af\u00e0ri di \u00e2tri comme mediat\u00f4, da in l\u00e0tto \u00e7ercando de sfasci\u00e2 di matrimoni, da l'\u00e2tro pe conbin\u00e2li, ma no solo. A-o de l\u00e0 de l'insegnamento mor\u00e2le, con l'inpaci\u00f2u vegetto ch'o finisce pe pag\u00e2 e consego\u00e9nse d'a\u00e7io\u00een conpiue, a conpoxi\u00e7i\u00f3n a se m\u00f3stra asc\u00ec comme \u00f6pera cor\u00e2le, mostrando in t\u00f2cco de Zena \n(ci\u00f9 into specifico da val\u00e0dda do Pon\u00e7\u00e9ivia), di tenpi and\u00e6ti."}
{"id": "30174", "revid": "12552", "url": "https://lij.wikipedia.org/wiki?curid=30174", "title": "I man\u00e9zzi pe mai\u00e2 'na f\u00ecggia", "text": "I man\u00e9zzi pe mai\u00e2 'na figgia (segondo a graf\u00eea de l'aot\u00f4 \"Manezzi pe maj\u00e2 'na figgia\", conosci\u00fba asc\u00ec co-o t\u00ectolo itali\u00e0n de \"Maneggi per maritare una figlia\") a l'\u00e8 inn-a com\u00eadia in lengoa l\u00ecgure, scr\u00eeta da Nicol\u00ecn Ba\u00e7igal\u00f4. \nDescri\u00e7ion.\nL'\u00f6pea do Ba\u00e7igal\u00f4 a l'\u00e8 fra\u00e7ion\u00e2 in tr\u00e9i \u00e0tti e a r\u00eaua at\u00f3rno a-e vi\u00e7ende de 'n \u00e7erto Steva, inportante mercante de sp\u00e9\u00e7ie che, p\u00fbe es\u00eando in on\u00e9sto \u00f2mmo de l\u00f2u, se demostra tranqu\u00eello e r\u00eccco de prati\u00e7it\u00e6. T\u00fbtto a-a reversa risp\u00e8tto a-a moj\u00ea, a scign\u00f4a Giggia, raprezent\u00e2 da in car\u00e0ttere f\u00f2rte. Pe qu\u00e9sto l\u00ea a \u00e7erca de mai\u00e2 s\u00eau figgia, Metilde, \u00e7ercando in r\u00eccco ma\u00eeo a-o c\u00f3sto de f\u00e2la v\u00e9dde comme qu\u00e9llo ch'a no l'\u00e9.\nA fa da sf\u00f3ndo a-e vi\u00e7ende di personaggi gh'\u00e8 l'anbienta\u00e7ion tenpor\u00e2 int'ina Zena a cav\u00e0llo fra Oto\u00e7\u00e9nto e Neuve\u00e7ento (diferente risp\u00e9tto a-a sucesc\u00eeva transpoxi\u00e7i\u00f3n, coloc\u00e2 in-ti \u00e0nni '50). \nIna de ci\u00fb aprex\u00e6 raprezenta\u00e7io\u00een da parte da conpagn\u00eea G\u00f6vi a l'\u00e8 qu\u00e9lla a-o Ti\u00e2tro Filodramatichi de Mil\u00e0n, do 1923, ch'o cons\u00e2cra l'\u00f6pia asc\u00ec a-o de f\u00eaua da L\u00ecguria. \u00c2tro p\u00f3nto a fav\u00f4 a regista\u00e7i\u00f3n in versci\u00f3n televix\u00ecva into 1959, con a reg\u00eea cur\u00e2 da Vit\u00f6io Br\u00ecgnoe.\nA l'origine de t\u00fbtto se treuvan i cont\u00e0tti con o Davide Castelli, un di pr\u00ecmmi dilet\u00e0nti a inscen\u00e2 i t\u00f2cchi e colabor\u00e2 co-o Ba\u00e7igal\u00f4, cosc\u00ec comme avegn\u00fbo con 'n'\u00e2tro trav\u00e0ggio de l'out\u00f4, Pigi\u00e2se o m\u00e2 do R\u00f3sso o cart\u00e2."}
{"id": "30175", "revid": "12052", "url": "https://lij.wikipedia.org/wiki?curid=30175", "title": "Varigotti", "text": "Varigotti (\"Varig\u00f2tti\" in sen\u00e9ise, \"Varicottis\" in lat\u00ecn e \"Varigotti\" in itali\u00e0n) u l'\u00e8 \u00fcna frasi\u00f9n du cum\u00fcne de Fin\u00f4 ch'a l'\u00e0 \u00fcna pupulasi\u00f9n de 577 abitanti. Scitu\u00f4 a levante du c\u00e9ntru du paise, fina a-u 1869 a l'\u00e0 f\u00e9tu cum\u00fcne pe cuntu s\u00f6, vegnindu poi tac\u00f4 a cu\u00e9llu de Pia e, da-u 1927, a-u n\u00f6vu cum\u00fcne de Fin\u00f4.\nGeugrafia.\nU paise de Varigotti u se truva a levante du c\u00e9ntru du cum\u00fcne de Fin\u00f4, da-u cu\u00f4le u l'\u00e8 separou da-u c\u00f4u San Dun\u00f4tu. A burg\u00f4 prinsip\u00f4 da frasi\u00f9n, cu\u00e9lla du C\u00f4u, a se truva sutta a l'\u00f4tru promont\u00f6iu in-tu terit\u00f6iu varigot\u00ecn, sai\u00e9iva a d\u00ee a P\u00fcnta Crena. Varigotti u se sviluppa prinsipalm\u00e9nte in-ta picina ci\u00f4na a pun\u00e9nte de P\u00fcnta Crena, afaci\u00f4 in-sciu M\u00f4 Lig\u00fcre, ma gh'\u00e8 asc\u00ec de burgh\u00e8 custruie ci\u00fc in \u00f4tu, in-scia cust\u00e9a di bricchi dar\u00e9 u burgu e ch'i muntan fina a l'\u00f4tucian de M\u00f4gne, a-i cunf\u00ecn cu-i v\u00e9gi cum\u00fcni de Versi e de Lacrem\u00f4.\nU terit\u00f6iu da frasi\u00f9n u l'\u00e8 traversou da n\u00fcmerusi ri\u00e9n: partindu da levante, de l\u00e0 da P\u00fcnta Crena, u gh'\u00e8 u Ri\u00e0n T\u00e8ra Russa, ch'u sfoccia in-ta B\u00f4ia di Sarac\u00ecn a l'art\u00e9ssa da maina du M\u00f4passu, e u Ri\u00e0n Burdella (ch'u c\u00f4npa l'\u00e8gua du Ri\u00e0n Purtu asc\u00ec). U c\u00e9ntru da frasi\u00f9n u l'\u00e8 poi traversou da-u Ri\u00e0n Funt\u00f4na, ch'u sfoccia in-ta ciasa du paise, da-u Ri\u00e0n Gu\u00e9lla, ch'u china s\u00fc da-a regi\u00f9n ciam\u00f4 Priagrussa, e da-u Ri\u00e0n Armar\u00e9u, ch'u nasce in-ta regi\u00f9n de Furn\u00f4xe. Pe concludde, versu pun\u00e9nte gh'\u00e8 u Ri\u00e0n Amuresi, u Ri\u00e0n Chi\u00e9n e u Ri\u00e0n Lasca, ch'i nasce t\u00fctti da l'\u00f4tucian de M\u00f4gne. \nScib\u00e9n che a burg\u00f4 prinsip\u00f4 a l'\u00e8 cu\u00e9lla du C\u00f4u, a Varigotti se ne cuntan tante \u00f4tre, survat\u00fcttu in-scia stradda de Isascu pe-e M\u00f4gne: u Mu\u00ecn, u P\u00ecn, u Giard\u00ecn, e C\u00e0 di Moi, i Chi\u00e9n, u Briccu, Isascu, e M\u00f4gne e a S\u00e8lva. \nSt\u00f2ia.\nEt\u00e9 antiga.\nA nu l'\u00e8 cunusci\u00fca a d\u00f4ta de fundasi\u00f9n du paise de Varigotti ma de seg\u00fcu a s\u00f6na a l'\u00e9a abit\u00f4 sa a-i tenpi di antighi rum\u00f4ni, cun di sep\u00fcrti, descruv\u00eei ar\u00e9nte a-a g\u00e9xa v\u00e9gia de San Lu\u00e9nsu, ch'i remuntan fina a-u III seculu d.C. U l'\u00e8 prubabile che u primmu burgu de Varigotti u s\u00e9gge st\u00e8tu fundou chi pe-a presensa de cu\u00e9lla che aua a l'\u00e8 cunusci\u00fca cumme B\u00f4ia di Sarac\u00ecn: a s\u00f6 furma a rende \u00fcn di p\u00fcnti ci\u00fc a redossu de t\u00fctta a riv\u00eaa de Pun\u00e9nte, garantindu in-tu pasou \u00fcn purtu seg\u00fcu pe-e n\u00f4ve ch'i ghe pas\u00f4va. E cumunicasiui pe t\u00e8ra \u00e9an pe cuntra garantie da-a \"via Julia Augusta\", che per\u00f2 a pas\u00f4va ci\u00fc a l'internu pe-a val\u00f4 Ponci, in-tu terit\u00f6iu da frasi\u00f9n de Versi.\nCun-u creppu di rum\u00f4ni, Varigotti, ass\u00e9mme a-u restu da Lig\u00fcria, u resti\u00e0 \u00e1ncua pe \u00fcn p\u00f6 de tenpu sutta a-i bisant\u00ecn, cun-a cusc\u00ec dita \"Provincia Maritima Italorum\", dunde u l'\u00e9a \u00fcn inpurt\u00e0nte purtu milit\u00f4re. A l'\u00e8 de cu\u00e9stu periudu a primma custrusi\u00f9n du cusc\u00ec ditu \"castrum\" de Varigotti, realisou in simma a P\u00fcnta Crena. Inprinsipiu u l'\u00e9a furmou da \u00fcna furtificasi\u00f9n centr\u00f4le in-sciu p\u00fcntu ci\u00fc \u00f4tu du c\u00f4u, dunde i partivan e mi\u00f4ge ch'i circund\u00f4van u paise v\u00e9giu, che se p\u00f6an v\u00e9i \u00e1ncua anc\u00f6, e cu\u00e9lla de sbaram\u00e9ntu du purtu. U paise v\u00e9giu u se truv\u00f4va pe cuntra da l'\u00f4tra parte rispettu a cu\u00e9llu d'anc\u00f6, cunpresu tra u purtu e a mi\u00f4gia sa mensun\u00f4, ch'a l'\u00e8 a meit\u00e9 art\u00e9ssa du fiancu de levante da P\u00fcnta Crena.\nEt\u00e9 de m\u00e9su.\nL'intr\u00f4 de Varigotti in-te l'Et\u00e9 de m\u00e9su a l'\u00e8 st\u00e8ta pr\u00e9stu segn\u00f4 da \u00fcn gr\u00f4ve f\u00e8tu, cun-u sachessu e a distrusi\u00f9n du paise v\u00e9giu da parte di lungub\u00f4rdi du re Rutari, in-tu 643, cun l'invax\u00f9n da Riv\u00eaa e a f\u00ecn du duminiu di bisant\u00ecn. Fina a cu\u00e9llu mum\u00e9ntu \"Varicotti\" a l'\u00e8 rest\u00f4 \u00fcn inpurt\u00e0nte purtu in-sci\u00f9 M\u00f4 Lig\u00fcre, cun-a s\u00f6 distrusi\u00f9n che a l'\u00e8 regurd\u00f4 in-te cronache de l'\u00e9puca asc\u00ec, cumme a famusa \"Cronaca du Fredegariu\":\nCun-u n\u00f6vu dominiu du regnu lungub\u00f4rdu a s\u00f6na de Varigotti a l'\u00e8 intr\u00f4 in-te \u00fcna furte crisi; i barbari i nu ax\u00e8ivan de flotta e dunca, a desp\u00e9tu da s\u00f6 antiga funsi\u00f9n strategica, u purtu u l'\u00e8 st\u00e8tu abandunou. A-u periudu ci\u00fc sc\u00fcu da st\u00f2ia du burgu a l'\u00e8 lig\u00f4 a famusa tradisi\u00f9n luc\u00f4le de \u00fcn avanpustu di sarac\u00e9n in-ta s\u00f6na. Stu f\u00e8tu u l'\u00e8 st\u00e8tu duv\u00fcu a l'isulam\u00e9ntu du paise da l'entrut\u00e8ra e a-u s\u00f6 aband\u00f9n scu\u00e9xi tut\u00f4le, raxui pe-e cu\u00f4li u puri\u00e8iva \u00e9se \u00fcn purtu seg\u00fcu pe-i pir\u00f4ti mosulm\u00e9n che i st\u00f4van in Pruvensa, in-ta b\u00f4se du Frascin\u00e9u. U l'\u00e8 dunca puscibile che, doppu av\u00e9ighe fundou \u00fcn sc\u00f4 picen\u00ecn, cuarche sarac\u00e9n u agge cumensou a stabil\u00ecse a Varigotti, mesccianduse ci\u00fc t\u00f4rdi cun-a pupulasi\u00f9n du postu. Delungu segundu a tradisi\u00f9n, da stu f\u00e8tu chi u l'\u00e8 derivou u survanumme di varigot\u00ecn, cunusci\u00fci in-tu restu du Fin\u00f4 cumme \"sarac\u00e9n\".\nA desp\u00e9tu de nisci\u00fcna pr\u00f6va seg\u00fca che a cunferme sta st\u00f2ia, a ogni moddu u l'\u00e8 puscibile che a burg\u00f4 de C\u00e0 di Moi a posse remunt\u00f4 a sti anni chi. Ultre a-u s\u00f6 numme, e c\u00e0 da burg\u00f4 i pan regurd\u00f4 cu\u00e9lle du Levante, d\u00e8tu u s\u00f6 stile \"urient\u00f4le\" che u nu se tr\u00f6va gu\u00e9i sp\u00e9ssu in-ta Riv\u00eaa. Pe de ci\u00fc, a s\u00f6 pusisi\u00f9n aruc\u00f4 in simma a \u00fcn promont\u00f6iu in-scia maina de Varigotti a rend\u00e9iva \u00fcn furt\u00ecn ben difeisu, che u cuntrul\u00f4va asc\u00ec a m\u00fcat\u00eaa pe-a S\u00e8lva, a sula stradda pe intr\u00f4 a-u Fin\u00f4 da levante. A ogni moddu, cun-a distrusi\u00f9n du Frascin\u00e9u in-tu 973, bat\u00fca da \u00fcna liga de regni cresti\u00e9n, a picenina b\u00f4se de Varigotti a l'\u00e8 st\u00e8ta de seg\u00fcu abandun\u00f4.\nPas\u00f4 sutta a-u cuntrollo da m\u00f4rca aleramica e poi du Bunifasiu du Vastu, a-u XII seculu i remuntan e primme mensiui du scitu de Varigotti, mascimamente ligh\u00e9 a l'antiga g\u00e9xa de San Lu\u00e9nsu, unde, da-u 1127, i s'\u00e9an stabil\u00eei i fratti benedet\u00ecn de l'abbasia de L\u00e9rins, purtandu prubabilmente a cultivasi\u00f9n de l'oriva in-tu Fin\u00f4. In-tu 1162 a l'\u00e8 poi st\u00e8ta fund\u00f4 a m\u00f4rca de Savuna, cuntrul\u00f4 da-u Riccu du Car\u00e9ttu, cun-a s\u00f6na de Varigotti ch'a se truv\u00f4 in-sci\u00f9 cunf\u00ecn tra u duminiu di Du Car\u00e9ttu e u n\u00f6vu cum\u00fcne de Noi. I fratti de L\u00e9rins i ghe s\u00f9n rest\u00e9 fina a-u 1177, cuande a g\u00e9xa de San Lu\u00e9nsu a l'\u00e8 divent\u00f4 a parocchia da paise.\nA desp\u00e9tu da ruvina de l'antigu abitou de Varigotti, u s\u00f6 purtu u l'\u00e9a restou \u00fcn scitu strategicu da-a grossa inpurtansa, vegnindu cunteisu tra i Du Car\u00e9ttu, che i \u00e9an divent\u00e9 scignui de Fin\u00f4, e u cum\u00fcne de Noi, che pe cuntru u s'\u00e9a liberou da-u s\u00f6 duminiu. I varigot\u00ecn i \u00e0n dunca stram\u00fcou da-a s\u00f6na du purtu a cu\u00e9lla a pun\u00e9nte de P\u00fcnta Crena, dedicanduse survat\u00fcttu a-a pesca e a l'agricult\u00fca unde u gh'\u00e8 u paise d'anc\u00f6. I se s\u00f9n dunca custituie e burgh\u00e9 du P\u00ecn e de Chi\u00e9n, culegh\u00e9 cun-a costa da varie m\u00fcat\u00eae e, pasandu pe Isascu, cun l'\u00f4tucian de M\u00f4gne asc\u00ec. Intantu a s'\u00e9a giust\u00f4 a rat\u00e9lla cun Noi, cu-i march\u00e9isi du Fin\u00f4 che, lasciandu perde i tentativi de turn\u00f4 scignui de Noi, i ax\u00e8ivan decisu de rinfurs\u00f4 u b\u00f9n purtu de Varigotti, realisandu de n\u00f6ve furtificasiui. Cun-u XIII seculu u l'\u00e8 cumensou \u00fcn periudu de rich\u00e9ssa pe-u burgu picen\u00ecn, survat\u00fcttu grasie a-u trafegu de n\u00f4ve ch'i ghe pas\u00f4va, e cun Varigotti che u s'\u00e8 custituiu a \"cunpagna\", \u00fcna libera curpurasi\u00f9n di ommi du paise scimile a-e \u00f4tre che i \u00e9an nasci\u00fce a-u Fin\u00f4.\nU mumentu de furte svil\u00fcppu pe Varigotti e pe-u restu du Fin\u00f4 u l'\u00e8 per\u00f2 terminou in-tu 1341 cuande, in-tu cursu de \u00fcna gu\u00e9ra cuntra a Rep\u00fcblica de S\u00e9na, segundu a tradisi\u00f9n u purtu du paise, riv\u00f4le de cu\u00e9llu da S\u00fcperba, u sai\u00e9iva st\u00e8tu interou da \u00fcna flotta de n\u00f6ve gal\u00eae; m\u00e8ximu dest\u00ecn che u tochi\u00e0 a cu\u00e9llu de Savuna in-tu 1528."}
{"id": "30176", "revid": "12052", "url": "https://lij.wikipedia.org/wiki?curid=30176", "title": "Varig\u00f2tti", "text": ""}
{"id": "30178", "revid": "12052", "url": "https://lij.wikipedia.org/wiki?curid=30178", "title": "Les\u00e0ndria", "text": ""}
{"id": "30179", "revid": "12052", "url": "https://lij.wikipedia.org/wiki?curid=30179", "title": "P\u00e0ize Valen\u00e7i\u00e0n", "text": "O P\u00e0ize Valen\u00e7i\u00e0n (\"Pa\u00eds Valenci\u00e0\" in catal\u00e0n, \"Pa\u00eds Valenciano\" in spagn\u00f2llo) o l'\u00e9 'n p\u00e0ize de l'Eur\u00f2pa e do Mediterr\u00e0neo scito\u00f2u a-o levante da pen\u00eezoa Ib\u00e8rica. Co-a denomina\u00e7i\u00f3n ofi\u00e7i\u00e2 de Comunit\u00e6 Valen\u00e7i\u00e0nn-a (\"Comunitat Valenciana\", in catal\u00e0n e ofi\u00e7ialm\u00e9nte), into 1982 o se constitu\u00ecsce c\u00f3mme 'na com\u00fbnit\u00e6 out\u00f2noma da Spagna, d\u00f2ppo d'av\u00e9i aced\u00fbo a l'aotogov\u00e6rno into 1978 co-o Cons\u00e9ggio do P\u00e0ize Valen\u00e7i\u00e0n, precors\u00f4 de l'ato\u00e2le Cons\u00e9ggio da Generalit\u00e6 Valen\u00e7i\u00e0nn-a. D'ac\u00f2rdio co-o seu Stat\u00fbto d'Outonom\u00eea, i seu abit\u00e0nti, o p\u00f2polo valen\u00e7i\u00e0n, s\u00f3n conscider\u00e6 'na na\u00e7ionalit\u00e6 st\u00f2rica. A seu \u00f2r\u00ecgine st\u00f2rica a remonta a-o Regno de Val\u00e9n\u00e7ia, entit\u00e6 politica, leg\u00e2le e aministrat\u00eeva fond\u00e2 into 1239, e con validit\u00e6 fin a-o 1707.\nGeograficam\u00e9nte, o s'est\u00e9nde da-o sci\u00f9mme S\u00e9nia f\u00ecn a Pil\u00e0r de la Forad\u00e0da, ci\u00f9 in l\u00e0 da f\u00f4xe do sci\u00f9mme Seg\u00f3ra, con 'na front\u00eaa ter\u00e8stre de 834\u00a0km de longhixe, e 644\u00a0km de c\u00f2sta. \u00c0nche e izoe mediter\u00e0nee de N\u00eauva Tab\u00f2rca e e Colombr\u00e9te, cosc\u00ec c\u00f3mme \u00e2tre izoe mino\u00ee vex\u00ecnn-e, son d'aministra\u00e7i\u00f3n valen\u00e7i\u00e0nn-a; o s'est\u00e9nde asc\u00ec pe-o Cant\u00f3n d'Adem\u00f9s, in terit\u00f6io valen\u00e7i\u00e0n contorn\u00f2u da-o com\u00f9n aragon\u00e9ize e conch\u00e9ize.\nA seu \u00f2r\u00ecgine a remonta a-o s\u00e9colo\u00a0XIII, co-a coloniza\u00e7i\u00f3n feod\u00e2le di catal\u00e9n e di aragon\u00e9ixi, fondamentalm\u00e9nte e pe qu\u00e9sto \u00f3rdine, di regni de taifi isl\u00e0michi de Balans\u00ecya, Alp\u00f2nt, D\u00e0niyya, e parte da M\u00f9r\u00e7ia. Unn-a v\u00f2tta fin\u00eea qu\u00e9sta conqu\u00ecsta, o r\u00e8 Gi\u00e0como I o prom\u00f9lga i Furs de Val\u00e9n\u00e7ia into 1261 inandi\u00e0ndo o Regno de Val\u00e9n\u00e7ia, con drito teritori\u00e2le privat\u00eevo inte ci\u00f9 de qu\u00e0tro s\u00e9coli. L'indipend\u00e9nsa leg\u00e2le do regno a ven abol\u00eea into 1707 co-i Decreti de N\u00eauva Ci\u00e0nta em\u00ecssi da-o r\u00e8 F\u00e9ipo V de Cast\u00ecgla, conosci\u00fbo c\u00f3mme \"Felip\" \"el Socarrat\" asc\u00ec. E pr\u00ecmme pr\u00eauve pe recovi\u00e2 l'aotogov\u00e6rno int'a f\u00ecn do secolo\u00a0XIX e o prin\u00e7\u00ecpio do XX son st\u00e6te del\u00f9ze pe-e ditat\u00fbe de quelli mom\u00e9nti. Inti \u00e0nni 60 do s\u00e9colo XX, a dom\u00e0nda d'aotogov\u00e6rno da desp\u00e6gie corr\u00e9nti ideol\u00f2giche a l'\u00e9 rezurt\u00e2 inta constitu\u00e7i\u00f3n do Cons\u00e9ggio do P\u00e0ize Valen\u00e7i\u00e0n in 1978. Finalm\u00e9nte, into 1982, l'aotogov\u00e6rno o s'apr\u00eauva formalm\u00e9nte co-in Stat\u00fbto d'Aotonom\u00eea ch'o l'\u00e0 st\u00e6to reform\u00f2u into 2006.\nAministrativam\u00e9nte, o lim\u00ecta a pon\u00e9nte con Cast\u00ecgla-la M\u00e0ncia e l'Arag\u00f3nn-a, a-o sud con M\u00f9r\u00e7ia, e a-o n\u00f6rd con Catal\u00f3gna. Con 5.051.250 abit\u00e0nti (\u00e0nno 2021), o reprez\u00e9nta 'n 35,6% da popola\u00e7i\u00f3n tot\u00e2le di terit\u00f6i de p\u00e0rla catal\u00e0nn-a scib\u00e9n ch'a gh\u00ecfra d'abit\u00e0nti a l'\u00e9 t\u00e0nto supei\u00f4 se son cont\u00e6 i abit\u00e0nti co-a seg\u00f3nda c\u00e2za d'\u00e2tri p\u00e0ixi d'Eur\u00f2pa e di inmigr\u00f2i no cens\u00eeti. Cosc\u00ec, le \u00e7it\u00e6 ci\u00f9 gr\u00e0nde de 100.000 abit\u00e0nti son: Val\u00e9n\u00e7ia (800.180 abit\u00e0nti in 2021), Alac\u00e0nt (337.482 abit\u00e0nti in 2020), \u00c8lx (234.765 abit\u00e0nti in 2020) i Castegl\u00f3 de la Pl\u00e0na (174.264 abit\u00e0nti in 2020).\nSt\u00f6ia.\nEt\u00e6 ant\u00eega.\nDa-a preist\u00f6ia gh'\u00e9 a registra\u00e7i\u00f3n da pr\u00ecmma prez\u00e9nsa um\u00e0nn-a a-e t\u00e6re valen\u00e7i\u00e0nn-e pr\u00f2scima do s\u00e9colo XI aC, con descov\u00e6rte di neandert\u00e2li a-a Gr\u00f2tta Neigra (Sci\u00e0tiva), e gr\u00f2tte do Salt (Alc\u00f2i) e do Coc\u00ecno (Vigl\u00e9na). Da l'et\u00e6 cl\u00e0scica o P\u00e0ize Valen\u00e7i\u00e0n o se ritegn\u00ee c\u00f3mme 'na p\u00e0rte ci\u00f9 import\u00e0nte da civiliza\u00e7i\u00f3n \u00ecbera. Qu\u00e9sto p\u00f2polo (\u00f2, ci\u00f9 b\u00e9n, p\u00f2poli) o l'\u00e0 o seu \u00f2r\u00ecgine inti popola\u00e7io\u00ecn ind\u00ecgene de l'et\u00e6 do br\u00f3nzo che mantegn\u00ecvan di int\u00e9nsi sc\u00e0ngi commer\u00e7i\u00e6 e coltur\u00e6 con tart\u00e9izi, gr\u00eaghi e fen\u00eeci, e qu\u00e9llo o culminari\u00e6 co-o seu splend\u00f4 pr\u00f2scimo do s\u00e9colo V aC, c\u00f3mme o refl\u00e8te a seu produ\u00e7i\u00f3n art\u00ecstica, a ci\u00f9 import\u00e0nte espresci\u00f3n da qu\u00e6 a l'\u00e9 a D\u00e0mma d'\u00c8lx.\nE gu\u00e6re tra cartagin\u00e9izi e rom\u00e9n, result\u00e2to de-e qu\u00e6 o l'\u00e9 st\u00e6to a sotomisci\u00f3n de t\u00f9tta a c\u00f2sta valen\u00e7i\u00e0nn-a a l'aotorit\u00e6 de R\u00f3mma a-o prin\u00e7\u00ecpio do s\u00e9colo III aC, no lev\u00f3n da m\u00eazo a colt\u00fba ib\u00e8rica, perch\u00e9 anc\u00f3n gh'attrov\u00e9mmo import\u00e0nti manifesta\u00e7io\u00ecn art\u00ecstiche do p\u00f2sto, c\u00f3mme e t\u00e6re r\u00f3sse pitu\u00e6 con mot\u00eevi figuat\u00eevi \u00f2 narat\u00eevi, f\u00ecn a-o s\u00e9colo pr\u00ecmmo. L'acoltua\u00e7i\u00f3n, cosc\u00ec, a l'\u00e9 st\u00e6ta progres\u00eeva. L'\u00f2r\u00ecgine da vertebra\u00e7i\u00f3n do P\u00e0ize Valenci\u00e0n o l'appaisce int'a romaniza\u00e7i\u00f3n, in g\u00eeo da fonda\u00e7i\u00f3n da col\u00f2nia Valentia Edetanorum (Val\u00e9n\u00e7ia) l'\u00e0nno 158 aC e da col\u00f2nia Julia Illici Augusta (\u00c8lx) a-o s\u00e9colo I aC, pe de ci\u00f9 e divixo\u00ecn da prov\u00ecnsa Ilercav\u00f2nia a-o n\u00f6rd, Edet\u00e0nia a-o \u00e7\u00e9ntro e Contest\u00e0nia tra o Sci\u00f3cher e o Seg\u00f3ra, seg\u00f3ndo a pr\u00ecmma prez\u00e9nsa di p\u00f2poli ib\u00e8richi.\nEt\u00e6 de m\u00eazo.\nDap\u00eau da sfregoggia\u00e7i\u00f3n de l'Imp\u00eaio Rom\u00e0n, da-o prin\u00e7\u00ecpio do s\u00e9colo VII f\u00ecnn-a l'in\u00e0ndiu do VIII, gr\u00e0nde p\u00e0rte do terit\u00f6io a l'\u00eaa sog\u00e8to a-o regno visig\u00f4 de Tol\u00e9do, e l'\u00e2tra p\u00e0rte a l'\u00eaa scignoez\u00e2 pr\u00ecmma da l'Imp\u00eaio Rom\u00e0n de Lev\u00e0nte e, d\u00f2ppo, da-o regno de Tudmir, con capol\u00eaugo a Ori\u00f2la. O p\u00e0tto d'Abd al-Aziz con Tudmir l'\u00e0nno 713 o l'\u00e0iva permisso l'intr\u00e2 di \u00e0rabi into terit\u00f6io, co-a qu\u00e6 a com\u00e9nsa unn-a de-e fase ci\u00f9 import\u00e0nte do P\u00e0ize Valen\u00e7i\u00e0n: Al-\u00c0ndalos. Con t\u00f9tto che qu\u00e9sta \u00e9poca anc\u00f3n a no l'\u00e9 abb\u00e0sta studi\u00e2, e a l'\u00e9 un di peri\u00f3di ci\u00f9 sc\u00f9o da seu st\u00f6ia, l'import\u00e0nsa de l'influ\u00e9nsa da seu colt\u00fba e l\u00e9ngoa in sci\u00e2 colt\u00fba valen\u00e7i\u00e0nn-a mod\u00e6rna a l'\u00e9 generalm\u00e9nte a\u00e7ett\u00e2, e a fava de Xarq al-\u00c0ndalos un di l\u00eaughi ci\u00f9 c\u00f9lti d'Eur\u00f3pa.\n\u00c0 \u00f2gni m\u00f2ddo, l'\u00f2rigine dir\u00e8tto e ci\u00f9 lont\u00e0n do P\u00e0ize Valen\u00e7i\u00e0n mod\u00e6rno o s'attr\u00eauva prin\u00e7ip\u00e0lmente lig\u00f2u a-a fonda\u00e7i\u00f3n do Regno de Val\u00e9n\u00e7ia, de nat\u00fba feod\u00e2le: inte l'\u00e0nno 1233 o r\u00e8 Gi\u00e0como o Conquistad\u00f4 o com\u00e9nsa a conquist\u00e2 di terit\u00f6i segn\u00e6 pe trei s\u00e9coli da prez\u00e9nsa sara\u00ecnn-a: i regni de taifi de Balans\u00ecya, D\u00e0niyya e M\u00f9r\u00e7ia. T\u00f9tto gi\u00f9sto fond\u00f2u o regno, sci b\u00e9n ch'a gh'arest\u00e0va a popola\u00e7i\u00f3n tagar\u00ecnn-a sorviat\u00f9tto, se ghe favan de repopola\u00e7io\u00ecn di col\u00f2ni cresti\u00e9n d'\u00f2r\u00ecgine catal\u00e9n e aragon\u00e9ize prin\u00e7ipalm\u00e9nte. Qu\u00e9sti cresti\u00e9n ristrutu\u00f3n l'econom\u00eea e \u00f2rganizz\u00f3n o terit\u00f6io in gio pe-e \u00e7it\u00e6 con derepresenta\u00e7io\u00ecn inte l'asenbl\u00eaa legistat\u00eeva valen\u00e7i\u00e0nn-a. Inte l'\u00e0nno 1304 o regno o s'estend\u00eava f\u00ecnn-a Ori\u00f2la pe-a sent\u00e9nsa de Torr\u00e9gles, e z\u00e0 o l'\u00eaa prov\u00ecsto de 'na condi\u00e7i\u00f3n politicam\u00e9nte independ\u00e9nte co-i Furs de Val\u00e9n\u00e7ia da l'\u00e0nno 1262, mentre a so\u00e7iet\u00e6 valen\u00e7i\u00e0nn-a a svilup\u00e2va a seu identit\u00e6 privat\u00eeva, asc\u00ec b\u00e9n che a scompart\u00ecva r\u00e8, colt\u00fba e l\u00e9ngoa co-i terit\u00f6i isp\u00e0nichi da Cor\u00f3nn-a d'Arag\u00f3nn-a.\nEt\u00e6 mod\u00e6rna.\nTre 1519 e 1521, i corpora\u00e7io\u00ecn arm\u00e6, con l'ale\u00e0nsa da borghex\u00eea e di paiz\u00e9n cresti\u00e9n, lot\u00f3n c\u00f3ntra a nobilit\u00e6 e l'aristrocra\u00e7\u00eea (soll\u00eavo de les German\u00eces). Mas se gh'impon\u00e9n i n\u00f2bili, agiut\u00e6 pe-i seu s\u00e8rvi mod\u00e8giari e l'aristocrac\u00eea castegl\u00e0nn-a. Al\u00f4a, a vicer\u00e8nn-a, Germana de Foix, a l'aprofit\u00f2 pe pratic\u00e2 'na f\u00f2rte represci\u00f3n; sto o l'\u00e9 o mom\u00e8nto che com\u00e9nsa a casteglanisa\u00e7i\u00f3n da nobilit\u00e6. \u00c0nche o comens\u00f2 o \"probl\u00eama mor\u00ecsco\" quande l'autorit\u00e6 religi\u00f4za a l'atrov\u00f2 varsci\u00fbi i bat\u00e9zi costr\u00e9iti ch'i paiz\u00e9n av\u00e9ivan apprich\u00e6 a-i mod\u00e8giari, de main\u00ea che vegn\u00ecn n\u00eauvi cresti\u00e9n (1525). L'\u00e0nno 1563, F\u00e9ipo II o command\u00e0va o disarmam\u00e9nto di mor\u00ecschi valen\u00e7i\u00e9n prevegn\u00ecndo posc\u00ecbili soll\u00eavi, pe cax\u00f3n da import\u00e0nsa de qu\u00e9sto gr\u00f9ppo ino Regno de Val\u00e9n\u00e7ia.\nCo-i vicer\u00e8, ar\u00e7iv\u00e9scovo e capit\u00e0gno gener\u00e2le Joan de Ribera, a cor\u00f3nn-a a l'atrov\u00f2 'n instrum\u00e9nto m\u00e2vegi\u00f4zo pe pratic\u00e2 o central\u00ecsmo e le dotr\u00ecnn-e da Contraref\u00f3rma. In 1609, F\u00e9ipo III (1598-1621) o decret\u00f2 l'espulsci\u00f3n de 135.000 morischi. A p\u00e6dia t\u00f9tt'as\u00e9mme de 'n t\u00e6rso da popola\u00e7ion a supon\u00e9iva 'n gr\u00e9ive d\u00e0nno econ\u00f2mico, particolam\u00e9nte ino c\u00e0mpo perch\u00e9 o l'\u00eaa d\u00f3nde i morischi travagi\u00e0van. \u00c0 \u00f2gni m\u00f2ddo, Manuel Ardit o f\u00e0va v\u00e9dde che l'espulsci\u00f3n o l'\u00e9 st\u00e6ta 'n st\u00ecmolo pe l'arso\u00eeocolt\u00fba e le consegu\u00e9nse demogr\u00e0fiche torn\u00f3n a-a normalit\u00e6 v\u00e6rso a f\u00ecnn-a de s\u00e9colo XVII. \nQuante \u00e0-a colt\u00fba e l'\u00e2rte, a prin\u00e7\u00ecpio de l'et\u00e6 mod\u00e6rna res\u00e2t\u00f3n o fil\u00f2sofo Joan Llu\u00eds Vives e o pitt\u00f4 Joan de Joanes. Do peri\u00f3do apr\u00eauvo devan \u00ease nomin\u00f2u i pitto\u00ee Francesc Ribalta e Josep de Ribera, i scorto\u00ee Ignasi i Josep Vergara e o muxic\u00ecsta Joan Baptista Cabaniles.\nDap\u00eau da n\u00f2mina econ\u00f2mica, so\u00e7i\u00e2le e colt\u00fbal do s\u00e9colo d'\u00f6o propi\u00e7i\u00e2 pe l'espansci\u00f3n mediterr\u00e0nea da cor\u00f3nn-a d'Arag\u00f3nn-a a-o s\u00e9colo XV, e dov\u00fbo a-i confl\u00ectti so\u00e7i\u00e2li, a Gu\u00e6ra de Sucesci\u00f3n spagn\u00f2lla e i Decreti de N\u00eauva Ci\u00e0nta (1707) sfreg\u00f3ggian o regno co-a deroga\u00e7i\u00f3n di Furs; o p\u00e0ize o pass\u00f2 \u00e0 form\u00e2 p\u00e0rte do Regno de Spagna.\nEt\u00e6 contempor\u00e0nga e prez\u00e9nte.\nInte o s\u00e9colo XIX, o P\u00e0ize Valen\u00e7i\u00e0n o m\u00f3nta le \u00e2ie cortiv\u00e6, sorviat\u00f9tto qu\u00e9lle rela\u00e7ion\u00e6 co-a coltiva\u00e7i\u00f3n d'\u00fbga, r\u00eeso, \u00e7etro\u00ecn e am\u00e0ndoa. O c\u00e0ngio v\u00e9rso l'ind\u00f9stria o peu ino qu\u00e2rto l\u00eaugo do st\u00e0to spang\u00f2llo f\u00ecnn-a \u00f2ua. A prin\u00e7\u00ecpio do s\u00e9colo XX, a societ\u00e6 valenci\u00e0nn-a a recl\u00e0ma l'aotogov\u00e6rno do seu p\u00e0ize e, dap\u00eau de 'na pr\u00ecmma pr\u00eauva \u00e0-a Seg\u00f3nda Rep\u00f9brica Spagn\u00f2lla e an\u00e6to apr\u00eauvo de 'n per\u00ecodo de totalitar\u00ecsmo, finalm\u00e9nte o disp\u00f3ne d'outonom\u00eea in 1977 inta Tranxi\u00e7i\u00f3n Spagn\u00f2lla. Inta seg\u00f3nda meit\u00e6 de qu\u00e9sto s\u00e9colo, un n\u00eauvo sett\u00f4 econ\u00f2mico che praticam\u00e9nte o sostit\u00f4e l'agricolt\u00fba a liv\u00e9llo de gu\u00e2gni econ\u00f2michi: o tur\u00ecsmo. Con l'aprova\u00e7i\u00f3n do Stat\u00f3to in 1982, o l'arec\u00f3via o seu gov\u00e6rno pr\u00f2pio, a Generalit\u00e6 Valen\u00e7i\u00e0nn-a, 15 che a ne aseg\u00f9a l'amisitra\u00e7i\u00f3n.\nA-o s\u00e9colo XXI, o gh'\u00e0 apparso 'n pensc\u00eao sci\u00f9 a discrimina\u00e7i\u00f3n finansi\u00e2ia vers'a Comunit\u00e6 Valen\u00e7i\u00e0nn-a pe-o Stato Spagnol. O m\u00e0zo de 2016, o Tribun\u00e2 Constitu\u00e7ion\u00e2le o scas\u00f2 a L\u00e9ze 10/2007 de reg\u00ecme matrimoni\u00e2le valenci\u00e0n, che a l'abilit\u00e0va 'n c\u00f2dixe \u00e7iv\u00eele pr\u00f2pio, perm\u00ecsso pe-o Stat\u00f3to d'Outonom\u00eea.\nL\u00e9ngoe.\nO valen\u00e7i\u00e0n, n\u00f3mme ch'o re\u00e7\u00e9ive a l\u00e9ngoa catal\u00e0nn-a into P\u00e0ize Valen\u00e7i\u00e0n, M\u00f9r\u00e7ia e p\u00e0rte da regi\u00f3n aragon\u00e9ize do Matarr\u00e0gna, o l'\u00e9 reconosci\u00fbo c\u00f3mme l\u00e9ngoa pr\u00f2pia da Generalit\u00e6 co-a L\u00eaze d'\u00dbzo e Insegnam\u00e9nto do 1983, e do p\u00e0ize in gener\u00e2le da 2006 pe-o Stat\u00fbto. A-o mom\u00e9nto, o l'ex\u00ecste a-o P\u00e0ize Valenci\u00e0n o con\u00e7\u00e8tto leg\u00e2le de \"predom\u00ecnio lingu\u00ecstico\" pe prom\u00eauve \u00fbnn-a de differ\u00e9nti l\u00e9ngoe ofi\u00e7i\u00e6, valen\u00e7i\u00e0n \u00f2 castegi\u00e0n, depend\u00e9ndo do terit\u00f6io. Da m\u00e6xima main\u00eaa ch'o catal\u00e0n o se d\u00ecxe valen\u00e7i\u00e0n into P\u00e0ize Valen\u00e7i\u00e0n, o spagn\u00f2llo o l'\u00e9 d\u00eeto castegi\u00e0n. Pe de ci\u00f9 e \u00e2tre l\u00e9ngoe ofi\u00e7i\u00e6, a ci\u00f9 p\u00e0rte de pers\u00f3nn-e s\u00f4rde do P\u00e0ize Valen\u00e7i\u00e0n \u00fbzan a l\u00e9ngoa de s\u00e9gni valen\u00e7i\u00e0nn-a.\nSto p\u00e0ize chi o l'\u00e0 'na realit\u00e6 so\u00e7iolingu\u00ecstica compl\u00e8ssa e plur\u00e2le, generalm\u00e9nte co-o castegi\u00e0n scignoezz\u00e0ndo in z\u00f6ne urb\u00e0nn-e e co-o valen\u00e7i\u00e0n scignoezzando inte \u00e2ie de canp\u00e0gna e \u00e7it\u00e6 m\u00e9die.\nStoricam\u00e9nte, da-i t\u00e9npi da coloniza\u00e7i\u00f3n feod\u00e2le o valen\u00e7i\u00e0n o l'\u00e9 st\u00e6to a l\u00e9ngoa de ci\u00f9 p\u00e0rte do p\u00e0ize, gr\u00e0\u00e7ie \u00e0 'na l\u00eagia magior\u00e0nsa into n\u00f9mero di col\u00f2ni da Catal\u00f3gna; con l'ece\u00e7i\u00f3n de regio\u00ecn co-a front\u00eaa con Arag\u00f3nn-a (Cant\u00f3n d'Adem\u00f9s, \u00c0lto Migl\u00e0rs, \u00c0lto Pal\u00e0n\u00e7ia e Serr\u00e0ns), d\u00f3nd'i col\u00f2ni aragon\u00e9ixi, i qu\u00e6 parl\u00e0van spagn\u00f2llo, \u00earan st\u00e6ti a magior\u00e0nsa. E \u00e2tre regio\u00ecn da parl\u00e2 castegi\u00e0nn-a prez\u00e9nte (F\u00f2ia de Bogn\u00f2l, Can\u00e0l de Navarr\u00e9s, V\u00e0gle de Cofr\u00e9nts e qu\u00e0rche comm\u00f9n do Vinalop\u00f2) son o prod\u00fbto da repopola\u00e7i\u00f3n con castegi\u00e9n do s\u00e9colo XVII, dap\u00eau l'espulsci\u00f3n di mor\u00ecschi, dov\u00fbo a qu\u00e9ste g\u00e9nte ghe travagi\u00e0van a t\u00e6ra. A regi\u00f3n do B\u00e0sso Seg\u00f3ra a l'\u00e0 pat\u00eeo 'n proc\u00e8so de sostitu\u00e7i\u00f3n lingu\u00ecstica do catal\u00e0n pe-o spagn\u00f2llo into s\u00e9colo XVII dap\u00eau 'n'epidem\u00eea de p\u00e8sta into 1648 e ch'a corp\u00eco a popola\u00e7i\u00f3n da parl\u00e2 valen\u00e7i\u00e0nn-a A regi\u00f3n da Pl\u00e0na d'Oti\u00e9l, c\u00f3mme i comu\u00ecn de Vigl\u00e9na e Saix, az\u00f3nte a-e prov\u00ecnse inte qu\u00e6 o s'\u00f2rgan\u00eczza o P\u00e0ize Valen\u00e7i\u00e0n, che son de colt\u00fba e l\u00e9ngoa castegi\u00e0nn-a. O R\u00e9gno de Val\u00e9n\u00e7ia, donca, o no l'\u00e9 st\u00e6to 'n p\u00e0ize co-a doalit\u00e6 catal\u00e0n-spagn\u00f2lla ma catal\u00e0n-\u00e0raba inte l'et\u00e6 do m\u00eazo, co-e ece\u00e7io\u00ecn pr\u00ecmma d\u00eete.\nAnch\u00eau, inte gr\u00e9nde \u00e7it\u00e6 de regio\u00ecn da parl\u00e2 valen\u00e7i\u00e0nn-a (c\u00f3mme qual\u00f3nque \u00e2tre) a prez\u00e9nsa do valen\u00e7i\u00e0n a l'\u00e9 min\u00f4 pe cax\u00f3n da minoiza\u00e7i\u00f3n de qu\u00e9sta l\u00e9ngoa in fav\u00f4 do castegi\u00e0n. Segondo o PSPV (Part\u00eeo So\u00e7ial\u00ecsta do P\u00e0ize Valenci\u00e0n), a UGT (Uni\u00f3n Gener\u00e2le di Travaggi\u00e0nti), l'AVL e l'IEC, o l'\u00e9 cosc\u00ec in b\u00f3nn-a p\u00e0rte pe f\u00e2rta d'ar\u00e9nbo pol\u00ectico. De f\u00e6to, o der\u00ea scand\u00e0ggio do 2005 o m\u00f3stra che qu\u00e6xi o 37% di scand\u00e6 o l'ad\u00eauvia o valenci\u00e0n preferen\u00e7ialm\u00e9nte, int\u00e0nto che a per\u00e7ento\u00e2le a l'\u00eaa do 50% into 1995. L'\u00fbzo inte sch\u00eaue o l'\u00e9 ammerm\u00f2u asc\u00ed, anc\u00f3n e autorit\u00e6 no son ascidi\u00e6. \u00c2tre asso\u00e7ia\u00e7io\u00ecn d\u00ecxan ch'a c\u00f4rpa a l'\u00e9 do PP, o part\u00eeo pol\u00ectico ch'o gh'\u00e0 govern\u00f2u da-o 1995 a-o 2015.\nO catal\u00e0n parl\u00f2u into P\u00e0ize Valen\u00e7i\u00e0n o l'incl\u00f9dde t\u00f9tti do\u00ee dial\u00e9tti prin\u00e7ip\u00e2li do catal\u00e0n ponent\u00ecn: n\u00f6rd-occident\u00e2le e sud-occident\u00e2le. Do pr\u00ecmmo dial\u00e9tto, s\u00f4lo 'na variet\u00e6 a gh'\u00e9 parl\u00e2, o tortos\u00ecn, e s\u00f4lo inta regi\u00f3n ci\u00f9 setentrion\u00e2le. Qu\u00e9sta variet\u00e6, e o r\u00e8sto do dial\u00e9tto, a l'\u00e9 parl\u00e2 in Catal\u00f3gna e Arag\u00f3nn-a asc\u00ed. Pe de ci\u00f9, o dial\u00e9tto ocident\u00e2le o l'\u00e9 parl\u00f2u into st\u00e0to d'Andorra. Do segondo dial\u00e9tto, o s\u00f9d-ocident\u00e2le, se gh'atr\u00eauvan t\u00e0nte ci\u00f9 variet\u00e6; qu\u00e9ste son o casteglon\u00e9ngo, o valent\u00ecn, o meridion\u00e2le, o meridion\u00e2le maiorch\u00ecn e l'alacant\u00ecn da n\u00f2rd a s\u00f9d, de main\u00eaa che sto dial\u00e9tto chi o l'\u00e9 o ci\u00f9 parl\u00f2u do p\u00e0ize e, al\u00f4a, o segondo de t\u00f9tti i dial\u00e9tti catal\u00e9n. A prin\u00e7ip\u00e2le difer\u00e9nsa tra i do\u00ee dial\u00e9tti a l'\u00e9 a conioga\u00e7i\u00f3n verb\u00e2le, ci\u00f9 conserv\u00e2 e omog\u00e9nia into s\u00f9d-ocident\u00e2le, ma in c\u00e0ngio o n\u00f2rd-ocident\u00e2le o l'\u00e9 ci\u00f9 desp\u00e6gio con variet\u00e6 conserv\u00e6, evolu\u00e7io\u00ecn pr\u00f2pie \u00f2 influ\u00e9nsa do catal\u00e0n levant\u00ecn. In realt\u00e6, a variet\u00e6 st\u00e0ndar do catal\u00e0n a l'\u00e9 baz\u00e2 into dialetto \u00e7entr\u00e2le da l\u00e9ngoa, ch'o l'appart\u00eagne a-o catal\u00e0n levant\u00ecn, cosc\u00ec ch'o st\u00e0ndar ad\u00eauvi\u00f2u into P\u00e0ize Valen\u00e7i\u00e0n o l'\u00e9 adat\u00f2u.\nDivix\u00f3n aministrat\u00eeva.\nProv\u00ecnse.\nIna pr\u00ecmma divix\u00f3n da provinsa de Sp\u00e0gna s\u00f3tta dom\u00ecnio napole\u00f2nico, a-o s\u00e8colo XIX, l'amisitra\u00e7i\u00f3n spagn\u00f2lla a spart\u00ec o teri\u00f6io fra prefet\u00fbe d'Alac\u00e0nt e Val\u00e9n\u00e7ia, ch'a l'astrenz\u00e9iva co-a de Tarrag\u00f3nn-a ina l\u00ecgna ch'a l'un\u00ecva Vistab\u00e9gla e Pen\u00ecscola.\nIn 1822, pe pr\u00ecmma v\u00f2ta 'ne prov\u00ecnse c\u00f3mme le prez\u00e9nte son p\u00f2ste e spart\u00ecvan o p\u00e0ize, de n\u00f6rd a sud, in le prov\u00ecnse de Castegl\u00f3, Val\u00e9n\u00e7ia, Sci\u00e0tiva e Alac\u00e0nt. Finalm\u00e9nte, in 1833, co-a divix\u00f3n de Javier de Burgos, o n\u00f9meo o l'ar\u00e9sta in trei soprim\u00e9ndo a de Sci\u00e0tiva.\nIn 1851, s'azzont\u00e0van i terit\u00f6i castegl\u00e9n de Vigl\u00e9na \u00e0-a prov\u00ecnsa d'Alac\u00e0nt, e de Rech\u00e9na \u00e0-a de Val\u00e9n\u00e7ia. Per \u00e2tra p\u00e0rte, a comm\u00f9n st\u00f6rica valen\u00e7i\u00e0nn-a de Cabd\u00e9t, con t\u00f9tto ch'o av\u00e9i domand\u00f2u in 1861, a no torn\u00f2 a form\u00e2 p\u00e0rte do P\u00e0ize Valen\u00e7i\u00e0n da 1707, e a r\u00e8sta lig\u00e2 \u00e0-a prov\u00ecnsa castegl\u00e0nn-a d'Alba\u00e7\u00e9te.\nCom\u00e0rche, mancommunit\u00e6 e regio\u00ecn.\nGh'\u00e0 'na tradi\u00e7i\u00f3n b\u00e9n areix\u00e2 de comarcal\u00ecsmo, sci b\u00e9n a divix\u00f3n comarc\u00e2le prez\u00e9nte da 1970 a l'\u00e9 differ\u00e9nte da cl\u00e0scica descr\u00ecta pe Emili Be\u00fct in 1934. L'asso\u00e7ia\u00e7i\u00f3n de com\u00e0rche in qu\u00e0tro regio\u00ecn ci\u00f9 gr\u00e0nde prop\u00f2sta pe Joan Soler a no gust\u00e0va a-i pol\u00ectichi qu\u00e0nde a comunit\u00e6 out\u00f2noma a l'\u00eaa cre\u00e2 l'ann\u00f2 1982, e a s'accomod\u00f2 \u00e0-a divix\u00f3n da prov\u00ecnsa spagn\u00f2lla che z\u00e0 a l'exist\u00e9iva. Qu\u00e9ste regio\u00ecn \u00e7erc\u00e0van asso\u00e7i\u00e2 le com\u00e0rche segondo crit\u00eai st\u00f6richi, lingu\u00ecstichi e so\u00e7ioecon\u00f2michi.\nA L\u00eaze Mancommunit\u00e6 de 2018, inspi\u00e2 ina prop\u00f2sta do profes\u00f4 in dr\u00ecto aministrat\u00eevo Andr\u00e9s Boix, a d\u00e0 lib\u00e8rt\u00e6 a-e comm\u00f9n pe asso\u00e7i\u00e2se volont\u00e2iam\u00e9nte respett\u00e0ndo i conf\u00ecn comarc\u00e2li \u00f2 pe scompart\u00ee serv\u00ecxi.\nL'\u00e0nno 1999, o Cons\u00f2r\u00e7io de Com\u00e0rche \u00c7entr\u00e0le do P\u00e0ize Valen\u00e7i\u00e0n o se cr\u00e9a, co-a finalit\u00e6 de consego\u00ee 'na qu\u00e0rta prov\u00ecnsa spagn\u00f2lla. A-o mom\u00e9nto, gh'\u00e0n reconosc\u00e6 \u00e7\u00ecnque asso\u00e7ia\u00e7io\u00ecn de com\u00e0rche pe-a Generalit\u00e6 ma qu\u00e9ste regio\u00ecn no \u00e0n p\u00e9izo pol\u00ectico \u00f2 qu\u00e0rche fon\u00e7i\u00f3n aministrat\u00eeva: Com\u00e0rche do N\u00f6rd, Com\u00e0rche de D\u00e9ntro, Com\u00e0rche do T\u00f3ria-Sci\u00f3cher, Com\u00e0rche \u00c7entr\u00e0le e Com\u00e0rche do Sud.\nPol\u00ectica e gov\u00e6rno.\nO P\u00e0ize Valen\u00e7i\u00e0n, in reconoscem\u00e9nto da seu identit\u00e6 c\u00f3mme na\u00e7i\u00f3n st\u00f6rica do st\u00e0to spagnol, proveni\u00e9nte do R\u00e9gno de Val\u00e9n\u00e7ia, o l'acc\u00eade a l'aotogov\u00e6rno e o se constitu\u00ecsce in comunit\u00e6 out\u00f2noma, co-o n\u00f3mme ofi\u00e7i\u00e2 de Comunit\u00e6 Valen\u00e7i\u00e0nn-a, segondo o seu pr\u00ecmmmo stat\u00f3to aprov\u00f2u, o Stat\u00f3to de Madr\u00ecd, in 1982 dap\u00eau ch'o Congr\u00e8sso de los Diput\u00e0dos o rescrive o Stat\u00f3to de Benic\u00e0sim.\nT\u00f9tte e institu\u00e7io\u00ecn do gov\u00e6rno da Comunit\u00e6 Valen\u00e7i\u00e0nn-a cr\u00e9an a Generalit\u00e6. E prin\u00e7ip\u00e6 son: \nDe \u00e2tre institu\u00e7io\u00ecn da Generalit\u00e6 son: o Defens\u00f4 C\u00ecvico, o \u00d2rgan\u00ecximo de C\u00f3nti, o Cons\u00e9ggio Valen\u00e7i\u00e0n de Colt\u00fba, Acad\u00eamia Valen\u00e7i\u00e0nn-a da L\u00e9ngoa, o Cons\u00e9ggio leg\u00e2le e Consult\u00eevo e a Commisci\u00f3n Econ\u00f2mica e So\u00e7i\u00e2le.\nEconom\u00eea.\nO P\u00e0ize Valen\u00e7i\u00e0n o l'\u00e9 'n terit\u00f6io alargh\u00eeo, con 'na geograf\u00eea montagn\u00f4za e iregol\u00e2 a qu\u00e6 a l'\u00e0 f\u00e6to dif\u00edcolt\u00f4ze e comunica\u00e7io\u00ecn e o profittam\u00e9nto da t\u00e6ra, s\u00f4lo o l'\u00e0 a c\u00f2sta c\u00f3mme conesci\u00f3n con l'Eur\u00f2pa. Con in cl\u00ecmma mediterr\u00e0neo e p\u00f6ca \u00e6gua, e riz\u00f3rse natur\u00e2li do p\u00e0ize son r\u00e6e in miner\u00e2li. Gh'\u00e0 ci\u00f9 dom\u00e0nda d'\u00e6gua de quella ch'a se prod\u00fbxe, e qu\u00e9sto squil\u00ecbrio o l'\u00e9 particolam\u00e9nte s\u00e9rio a-e com\u00e0rche do sud.\nInte l'\u00e0nno 2005 o P\u00e0ize Valen\u00e7i\u00e0n o l'\u00eaa gener\u00f2u o 9,64% do PIB stat\u00e2le e a dizocupa\u00e7i\u00f3n a l'\u00eaa de 8,82%. Con t\u00f9tto che, pe-a cr\u00eexi mondi\u00e2le do 2008, a dizocupa\u00e7i\u00f3n a l'\u00e0 mont\u00e2 f\u00ecn a-o 23% da popola\u00e7i\u00f3n att\u00eeva inte l'\u00e0nno 2010. Pe quante l'\u00e0 da f\u00e2 e rizorse um\u00e0nn-e, l'ocupa\u00e7i\u00f3n a l'\u00eaa ariv\u00e2 a-o 58,64% do tot\u00e2le into 2005, scib\u00e9n ch'e diferense de z\u00e9nne \u00eaan ciut\u00f2sto accaxon\u00e6. O mod\u00e9llo d'attivit\u00e6 comer\u00e7i\u00e2 valen\u00e7i\u00e0n carater\u00ecstico o l'\u00e9 Pic\u00ecnn-e e M\u00e9die Impr\u00e9ize (PMI), pe-a ci\u00f9 p\u00e0rte de famiggia, con t\u00f9tto che gh'\u00e9 di multina\u00e7ion\u00e2li. Asc\u00ec b\u00e9n ch'o l'\u00e0 pat\u00eco a gr\u00e9ive cr\u00eexi tra o 1973 e o 1985, into prez\u00e9nte o l'\u00e9 a segonda outonom\u00eea esportat\u00f4a do st\u00e0to con in vol\u00f9mme d'esporta\u00e7io\u00ecn \u00e7\u00e8rnegi\u00f2u in 16,910 mio\u00ecn d'\u00e9uro inte l'\u00e0nno 2005.\nDemograf\u00eea.\nA popola\u00e7i\u00f3n stim\u00e2 pe l'Instit\u00fbto Na\u00e7ion\u00e2le de Stat\u00ecstica (INE) a-o primmo de zen\u00e2 do 2013 a l'\u00eaa de 5,104,365 pers\u00f3nn-e. A demograf\u00eea do P\u00e0ize Valen\u00e7i\u00e0n a l'\u00eaa st\u00e6ta con\u00e7entr\u00e2 in comm\u00f9n e z\u00f6ne cortiv\u00e6 a-a z\u00ecnn-a di sci\u00f9mmi ci\u00f9 import\u00e0nti (Sci\u00f3cher, T\u00f3ria, Seg\u00f3ra, Vinalop\u00f3), cosc\u00ec c\u00f3mme in popola\u00e7io\u00ecn da c\u00f2sta co-in p\u00f2rto import\u00e0nte. E popola\u00e7io\u00ecn ci\u00f9 import\u00e0nte s'atr\u00eauvan inte l'\u00e2ia metropolit\u00e0nn-a de Val\u00e9n\u00e7ia, o corid\u00f4 tra Val\u00e9n\u00e7ia e Castegl\u00f3 de la Plana e o corid\u00f4 tra \u00c8lx e Alac\u00e0nt.\nDe qu\u00e9sta distribu\u00e7i\u00f3n tradi\u00e7ion\u00e2le a l'\u00e9 st\u00e6to \u00f2rigin\u00e2 pe-e carater\u00ecstiche gi\u00f6gr\u00e0fiche e a poscibilit\u00e6 d'iriga\u00e7i\u00f3n, \u00fbn o l'acap\u00ecsce ch'a denscit\u00e6 de popola\u00e7i\u00f3n a l'\u00e9 magi\u00f4 inte com\u00e0rche \u00e7entr\u00e2le e do sud, e min\u00f4 inte com\u00e0rche do n\u00f2rd e de l'entrot\u00e6ra. A gr\u00e0nde ativit\u00e6 industri\u00e2le e di prod\u00fbti agr\u00eccoli a l'\u00e0 influens\u00f2u a demograf\u00eea asc\u00ec, inte \u00e7it\u00e6 de l'entrot\u00e6ra c\u00f3mme Alc\u00f2i, \u00c9lda, Nov\u00e9lda, Ontign\u00e9nt, Petr\u00e9r, Vigl\u00e9na e a V\u00e0gl d'Usci\u00f3.\nInti \u00fbrtimi \u00e0nni, a con\u00e7entra\u00e7i\u00f3n a s'\u00e8 acento\u00e2 inti gr\u00e0ndi \u00e7it\u00e6 e e seu \u00e2ie metropolit\u00e0nn-e (ne res\u00e2tan Tor\u00e9nt, Misl\u00e0ta, Pat\u00e8rna, Borgias\u00f2t, S\u00e0nt Vi\u00e7\u00e8nt del Rasp\u00e9ig, etc.) e, particolam\u00e9nte, vil\u00e0ggi e \u00e7it\u00e6 da c\u00f2sta. Cosc\u00ec, vil\u00e0ggi tradi\u00e7ionalm\u00e9nte pic\u00ecn c\u00f3mme Benid\u00f2rm \u00f2 Torev\u00e9gla \u00e0n pat\u00eeo 'n aum\u00e9nto not\u00e9vole dov\u00fbo a-e migra\u00e7io\u00ecn provoch\u00e6 pe-o tur\u00ecsmo, anc\u00f3n ci\u00f9 not\u00e9vole int'i m\u00e9ixi da st\u00e6.\nSe peu d\u00ee, donca, ch'a demograf\u00eea do P\u00e0ize Valen\u00e7i\u00e0n a-a giorn\u00e2 d'ancheu a l'\u00e9 z\u00e0 pe-a ci\u00f9 p\u00e0rte urb\u00e0nn-a, con t\u00e0nta influ\u00e9nsa de migra\u00e7io\u00ecn staxon\u00e6 e pe-o tur\u00ecsmo, prin\u00e7ipalm\u00e9nte v\u00e8rso i vil\u00e0ggi da c\u00f2sta.\nColt\u00fba e tradi\u00e7io\u00ecn.\nI atrib\u00fbti coltu\u00e2li valen\u00e7i\u00e9n son, int'in m\u00f2ddo ci\u00e6o, mediterr\u00e0nei pe raxo\u00ecn gi\u00f6gr\u00e0fiche e st\u00f6riche con influ\u00e9nse de t\u00f9tti i p\u00f2poli che gh'\u00e0n intervegn\u00fbo. A religi\u00f3n cat\u00f2lica, anc\u00f3n co-a ci\u00f9 p\u00e0rte di cred\u00e9nti, a l'\u00e0 march\u00e6 e carater\u00ecstiche individo\u00e2le e de t\u00f9tti, asc\u00ec.\nScib\u00e9n t\u00e0nte tradi\u00e7io\u00ecn ant\u00eeghe p\u00eauan av\u00e9i 'n'\u00f2r\u00ecgine rom\u00e2na (c\u00f3mm'o c\u00f9lto a-o f\u00eaugo \u00f2 a di\u00eata) da m\u00e6xima main\u00eaa ch'\u00e2tri l\u00eaughi do Mediterr\u00e0neo, gh'\u00e9 anche di import\u00e0nti influ\u00e9nse \u00e0rabe inta colt\u00fba, prin\u00e7ipalm\u00e9nte inta gastronom\u00eea.\nDa conqu\u00ecsta feod\u00e2le, anc\u00f3n anch\u00eau l'\u00e9 vixibile e diferense coltu\u00e6 tra i vil\u00e0ggi de repopola\u00e7i\u00f3n catal\u00e0nn-a, aragon\u00e9ize (ciam\u00e6 \"xurros\") e de Cast\u00e9gia.\nDe qu\u00e9ste tradi\u00e7io\u00ecn coltu\u00e6 se p\u00eau \u00e7it\u00e2 generalm\u00e9nte:\nSp\u00f6rt.\nO sp\u00f6rt tradi\u00e7ion\u00e2le pe e\u00e7el\u00e9nsa o l'\u00e9 a b\u00e0la valen\u00e7i\u00e0nn-a, f\u00ecn a-o p\u00f3nto d'av\u00e9i zugo\u00e9i profescion\u00e6 e 'na squ\u00e0dra valen\u00e7i\u00e0nn-a de b\u00e0la ch'a parte\u00e7\u00ecpa inte conpeti\u00e7io\u00ecn interna\u00e7ion\u00e2le ci\u00f9 import\u00e0nte. Qu\u00e9sto sp\u00f6rt o l'\u00e9 pratic\u00f2u in ci\u00f9 de \u00eautto modalit\u00e6, b\u00e9n a-a str\u00e2 b\u00e9n in un \"trinquet\". Int'inc\u00f3ntri, o l'\u00e9 t\u00ecpico ch'o p\u00f9brico o s'atr\u00eauve qu\u00e6xi invad\u00e9ndo o sp\u00e0\u00e7io de z\u00eaugo e a prez\u00e9nsa d'un \u00f2 do\u00ee \"marxadors\" arecug\u00e9ndo e scom\u00ecse pe ciasched\u00f9nn-a de squ\u00e0ddre. S\u00f4lo s'ad\u00eauvian do\u00ee c\u00f4, pe de ci\u00f9 o gi\u00e0nco, o bl\u00eau e o r\u00f3sso pe-e braghe e e espardille. A pr\u00e0ttica e conosc\u00e9nsa de qu\u00e9sto sp\u00f6rt a monta co-i inc\u00f3ntri retrasm\u00ecssi pe TV e i n\u00eauvi instit\u00fbti d'educa\u00e7i\u00f3n che gh'\u00e0n di piste pe zug\u00e2.\nUnn-a \u00e2tra ativit\u00e6 b\u00e9n carater\u00ecstica a l'\u00e9 a combicolt\u00fba, \u00f2 c\u00f3mbi sp\u00f6rt\u00eevi, 'na prattic\u00e2 comen\u00e7\u00e2 inti \u00e0nni 20. L'\u00e9 tradi\u00e7ion\u00e2le asc\u00ec o z\u00eaugo da \"petanca\", unn-a sp\u00eace de b\u00f2cce.\nMa o sp\u00f6rt ci\u00f9 popol\u00e2, c\u00f3mme in qu\u00e6xi t\u00f9tto o pian\u00eata, o l'\u00e9 o z\u00eaugo do bal\u00f3n. A-o P\u00e0ize Valen\u00e7i\u00e0n gh'\u00e9 de squ\u00e0ddre import\u00e0nti de bal\u00f3n: o Val\u00e8ncia CF, o Villarreal CF, o Levante UE (o ci\u00f9 ant\u00eego, fond\u00f2u into 1909), l'Elche CF, l'H\u00e9rcules CF, o Castell\u00f3 CF e o CE Alcoi\u00e0. Un \u00e2tro sp\u00f6rt ol\u00ecmpico resalt\u00f2u o l'\u00e9 o b\u00e0sket, co-e squ\u00e0ddre Val\u00e8ncia B\u00e0squet e Etosa Alacant. O sp\u00f6rt femen\u00ecn ci\u00f9 popol\u00e6 o l'\u00e9 l'h\u00e0nb\u00f2l, into qu\u00e6 e squ\u00e0ddre z\u00e0 scent\u00e6 de Balonmano Mar Sagunto e Club Balonmano Calpisa \u00e0n guagn\u00f2u numer\u00f4xi t\u00ectoli import\u00e0nti.\nO p\u00e0ize o l'\u00e0 anche o fam\u00f4zo circo\u00ecto de X\u00e8st, con ci\u00f9 de 4.000 m\u00eatri pe g\u00eeo, donde se f\u00e0 o Gr\u00e0n Pr\u00e9mio da Comunit\u00e6 Valen\u00e7i\u00e0nn-a inte discipl\u00ecnn-e de motocicl\u00ecsmo, MotoGP e Superbike inte l'\u00fbrtima giorn\u00e2 do Canpion\u00f2u do M\u00f3ndo de motocicl\u00ecsmo. Qu\u00e9sto circo\u00ecto o l'\u00e9 st\u00e6to in\u00f6gu\u00f2u o 19 de set\u00e9nbre do 1999 e o se ci\u00e0mma \u201cRicardo Tormo\u201d, in \u00f2m\u00e0gio p\u00f2stumo a-o pil\u00f2tto valen\u00e7i\u00e0n. O circo\u00ecto o l'\u00e0 65000 car\u00eaghe e capa\u00e7it\u00e6 pe 120.000 pers\u00f3nn-e, p\u00f6cas\u00e6.\nL'\u00e0nno 2008, o Gr\u00e0nde Pr\u00e9mio d'Eur\u00f2pa o se comen\u00e7\u00e0va a \u00e7elebr\u00e2 con p\u00ecche da Formula 1, GP 2, Formula 3, Formula BMW e Porsche Mobil 1 Supercup into Circo\u00ecto Urb\u00e0n de Val\u00e9n\u00e7ia. Qu\u00e9sto circo\u00ecto o l'\u00e0 5.473 m\u00eatri pe g\u00eeo e capa\u00e7it\u00e6 pe 110.000 spetato\u00ee distribu\u00ee in 23 scain\u00e6. O gr\u00e0nde pr\u00e9mio av\u00e9iva de sup\u00f3ne un inp\u00e0to econ\u00f2mico de 70 mio\u00ecn d'euri a l'\u00e0nno, ma no o s'ad\u00eauvia da 2013 e a infrastrut\u00fba a se pon\u00e9iva in c\u00e6ga o 2017.\nF\u00e8ste.\nE f\u00e8ste ci\u00f9 renom\u00e6 a livello interna\u00e7ion\u00e2le e ci\u00f9 import\u00e0nti do P\u00e0ize Valen\u00e7i\u00e0n son:\nGastronom\u00eea.\nA gastronom\u00eea a l'\u00e9 marc\u00e2 pe-a gi\u00f6graf\u00eea do p\u00e0ize. Cosc\u00ec, a-a c\u00f2sta res\u00e2tan e \"coques\" (t\u00f2rti e fug\u00e0se) e i t\u00f3ndi de \u00e7ere\u00e2le (r\u00eezo, gr\u00e0n, gran\u00f3n), leg\u00f9mi, fr\u00fbta (\u00fbga, \u00e7etr\u00f3n) e \u00e2tri \u00f2rt\u00e0gi; ma in c\u00e0ngio a d\u00e9ntro res\u00e2tan a produ\u00e7i\u00f3n de n\u00f4xe, am\u00e0ndoa, lug\u00e0nega, t\u00f3ndi c\u00f3mm'o gasp\u00e0cio \u00f2 e pugn\u00e0te, e prod\u00fbti de c\u00e0ccia. E contribo\u00e7io\u00ecn gr\u00eaghe, rom\u00e0nn-e, mosulm\u00e0nn-e e cresti\u00e0nn-e ci\u00f9 not\u00e9vole son, respet\u00eevam\u00e9nte: l'am\u00e0ndoa e o v\u00ecn; l'\u00f2rz\u00e2 e l'\u00eauio d'o\u00eeva; o tor\u00f3n, i frisc\u00e9u, o \"arnad\u00ed\" e \u00e2tre d\u00f4\u00e7e; a \"sobrassada\", i besch\u00e9utti e o \"espencat\"."}
{"id": "30180", "revid": "12052", "url": "https://lij.wikipedia.org/wiki?curid=30180", "title": "Sccium\u00eaa Varatella", "text": "A sccium\u00eaa Varatella (anche sulu A Sccium\u00eaa, \"Scciumaira Varatella\" in carporu) a l'\u00e8 in scciumme, lungu circa sette chilometri, ch'u nasce dunde se unisce u Ri\u00e0n de C\u00e2rpe cu-u Ri\u00e0n da Valle e ch'u sf\u00f6ccia intu M\u00e2 Ligure.\nGeograf\u00eca.\nPercursu.\nU scciumme Varatella u se furma circa au centru du propiu bac\u00ecn, a l'altessa de 170 metri in s'ou livellu du m\u00e2 inta regi\u00f9n d\u00ecta du S\u00e2tu du L\u00fc (\"S\u00e4tu du L\u00fcvu\" in carporu), intu teritoriu du cum\u00fcn de Tui\u00e0n. Chi a gh'\u00e8 infatti a conflensa di dui scciummi ch'i dan urigine aa Varatella, sai\u00e8 a di u Ri\u00e0n de C\u00e2rpe e u Ri\u00e0n da Valle. Vix\u00ecn au centru storicu de Tui\u00e0n, a ina qu\u00f6ta de 45 metri in s'ou livellu du m\u00e2, u Varatella u ris\u00eave l'\u00e8gua dau s\u00f2 prinsip\u00e2le afluente, u Ri\u00e0n Baresci\u00f9n, ch'u r\u00ecva daa valle da Baestr\u00ecn.\nIntr\u00e0u inta ciana cost\u00eaa du Burghettu, u procedde in moddo qu\u00e8xi rettilineu fina aa costa, dunde u sf\u00f6ccia intu M\u00e2 Ligure.\nAfluenti.\nU ri\u00e0n Varatella u l'\u00e8 cunscider\u00e0u de quintu de urdine, d\u00e2tu ch'u l'\u00e8 gener\u00e0u da l'uni\u00f9n de dui scciummi (u Ri\u00e0n de C\u00e2rpe e u Ri\u00e0n da Valle) de quartu urdine, graddu au qu\u00e2le u r\u00ecva anche u Ri\u00e0n de Baresci\u00f9n. Pertantu u bac\u00ecn du Varatella u se p\u00f6 cunscider\u00e2 cumme l'uni\u00f9n de trei sutta-bac\u00ecn di ri\u00e8 mensun\u00e8 de d'\u00e2tu.\nPartindu da munte, in s'ou l\u00e2tu sinistru u Varatella u ris\u00eave i seguenti afluenti:\nInvece, in sa destra du Varatella, u gh'\u00e8 i seguenti afluenti:\nBac\u00ecn idrugraficu\nU bac\u00ecn idrugraficu du turente Varatella u se larga inte ina vasta z\u00f6na, d\u00e2tu u gran n\u00fcmeru de afluenti ch'i se caccia inta sccium\u00eaa. In particul\u00e2re u so bac\u00ecn u se svil\u00fcppa inti teritori di cum\u00fcn du Burghettu, de Tui\u00e0n, de Buis\u00e0n, de Baestr\u00ecn, de Castelveggiu e, pe ina p\u00e2rte picina, anche du Sej\u00e2. Stu bac\u00ecn, orient\u00e0u in diresi\u00f9n nord-ovest/sud-est, u l'\u00e0 ina superfice tut\u00e2le de pocu ci\u00fc picina de 44\u00a0km2 e in perimetru lungu 25\u00a0km.\nU bac\u00ecn du Varatella u l'\u00e8 separ\u00e0u da quelli cunfinanti da ina serie de munti e de culine:\nDau puntu de vista da s\u00f2 geulugia, u bac\u00ecn du Varatella u l'\u00e8 divisu inte tr\u00e8 p\u00e2rte tantu diferenti: a p\u00e2rte muntagnusa tra Tui\u00e0n e C\u00e2rpe a l'\u00e8 furm\u00e2 prinsip\u00e2lmente da rocce ricche de calc\u00e2re e dulomie, ch'i crea in paesaggiu aridu, cun tanti rivass\u00f9i e p\u00ecn de grotte e g\u00e2rbi in se r\u00ecve di munti.\nL'\u00e2tra p\u00e2rte de munti, in particul\u00e2re inti cum\u00fcn de Buis\u00e0n e Baestr\u00ecn, a l'\u00e8 carateriz\u00e2 da ina magi\u00f9 presensa de scistu, ch'a l'\u00e0 purt\u00e0u a paesaggi ci\u00fc \"levigh\u00e8\" e menu aridi. Aa f\u00ecn, a p\u00e2rte de cian\u00fca custea a l'\u00e8 u risult\u00e2tu de milenni d'am\u00fcggiu de materi\u00e2le purt\u00e0u a valle dau Varatella e a curispunde ai \u00fcrtimi 4 km du percursu da sccium\u00eaa, dau centru de Tui\u00e0n fina aa s\u00f2 fuxe.\nEcunum\u00eca.\nA desp\u00eatu de in \u00fczu urm\u00e2i limit\u00e0u aa sula irigasi\u00f9n, quande nu se va a truv\u00e2 inte \u00fcn di frequenti mumenti de secca, intu pas\u00e0u a presensa da sccium\u00eaa a l'\u00eaa fundament\u00e2le e muture pe l'intr\u00eaga ecunumia di paisi du Burghettu e de Tui\u00e0n ultre che, cunsciderandu anche i s\u00f2 afluenti, de Baestr\u00ecn e de C\u00e2rpe asc\u00ec. Prinsipalmente l'\u00e8gua du Varatella a vegn\u00ecva utiliz\u00e2 cumme fursa mutrixe pe-i tanti mu\u00ecn e gunbi custru\u00eci lungu e s\u00f2 r\u00ecve, ultre che pe aliment\u00e2 u scist\u00eama de irigasi\u00f9n luc\u00e2le.\nCumensandu dai gunbi, quellu ci\u00fc a munte u l'\u00eaa quellu de C\u00e2rpe. Scitu\u00e0u in sa muderna stradda pruvinci\u00e2le, u l'utiliz\u00e2va l'\u00e8gua du Ri\u00e0n de C\u00e2rpe pe mesci\u00e2, in casc\u00e2ta, e s\u00f2 due m\u00f6e: a primma a asiun\u00e2va u mu\u00ecn du paise, invece a segunda a l'\u00eaa quella du gunbu. Ben ci\u00fc a valle, in po' ci\u00fc in s\u00fc du punte da pruvinci\u00e2le pe Buis\u00e0n, se truv\u00e2va invece u cusc\u00ec d\u00ectu gunbu da Urpe, du qu\u00e2le u se p\u00f6 ancua vegghe l'edifissiu, e p\u00f6 u gunbu de Tr\u00e8nne, in lucalit\u00e8 Braia e caci\u00e0u s\u00fc intu cursu du bunbardamentu ale\u00e0u de Tui\u00e0n du 12 agustu du '44. Cuntinuandu a chin\u00e2 lungu u cursu da sccium\u00eaa se incuntr\u00e2van ancua u gunbu da Cum\u00fcna, de propiet\u00e8 p\u00fcblica e scitu\u00e0u vix\u00ecn au cusc\u00ec d\u00ectu punte de Gi\u00e8re (\"punte de Giaire\" in tuiran\u00ecn); d'anc\u00f6 demol\u00ecu e vix\u00ecn au qu\u00e2le u se truv\u00e2va ina lunga vasca uz\u00e2 pe lav\u00e2 a sansa.\nGh'\u00eaa p\u00f6 u gunbu du Pierluigi, ci\u00fc o menu a l'altessa de l'atuale circulu du tenni de Tui\u00e0n, e u grande gunbu de Bresci\u00e0n, de propiet\u00e8 de l'omonima famiggia burghese du Burghettu e scitu\u00e0u esattamente in s'ou cunf\u00ecn tra Tui\u00e0n e u Burghettu. Drentu a l'abit\u00e0u de Tui\u00e0n, aliment\u00e0u per\u00f2 da l'\u00e8gua du Ri\u00e0n Baresci\u00f9n, u se truv\u00e2va l'\u00fcrtimu gunbu a \u00e8gua du paise. Inta cian\u00fca cust\u00eaa, pe cuntru, u paise du Burghettu u l'\u00eaa du t\u00fcttu sensa gunbi, ma a ogni moddu u l'ax\u00eava ina prudusi\u00f9n de ouvive ci\u00fc cuntegn\u00fca.\nUltre che pe mesci\u00e2 e m\u00f6e di gunbi, l'\u00e8gua du Varatella a l'aliment\u00e2va in estesu scist\u00eama de bei, specialmente inta p\u00e2rte mediu-\u00e2ta du s\u00f2 cursu. Partindu da munte, u primmu beu ch'u se incuntr\u00e2va u l'\u00e8 quellu ch'u gj\u00e2va l'\u00e8gua daa lucalit\u00e8 S\u00e2tu du L\u00fc, scurendu lungu a spunda sinistra da sccium\u00eaa fina a ariv\u00e2 ae cusc\u00ec d\u00ecte C\u00e0 de Cr\u00e2ve, dunde u l'aliment\u00e2va in'ant\u00ecga cart\u00eaa p\u00f6 riadat\u00e2 a abitasi\u00f9n e d'anc\u00f6 abandun\u00e2. In regi\u00f9n Martinettu u se ne truv\u00e2va \u00e2tri dui: u primmu u l'aliment\u00e2va l'uficina du Fer\u00e2 (da \u00fcrtimu, Briossu) invece u segundu, d'urigine ci\u00fc ant\u00ecga cumme quellu de C\u00e0 de Cr\u00e2ve esendu arm\u00eanu du settesentu, u pas\u00e2va pe-e c\u00e0 anc\u00f6 abandun\u00e8 da lucalit\u00e8 Martinettu e, cun l'avert\u00fca da vixina c\u00e2va, u vegn\u00ecva utiliz\u00e0u pe aliment\u00e0 u mu\u00ecn ch'u maxin\u00e2va e pr\u00ece chi estr\u00e8te in gi\u00e8a. U beu du fer\u00e2 u ne aliment\u00e2va p\u00f6 in \u00e2tru, uz\u00e0u pe cuntru pe l'irigasi\u00f9n di ter\u00e9n tra u Varatella e a costa de D\u00e2ri e ch'u pas\u00e2va sutta au punte pe Buis\u00e0n. Pe fin\u00ec, u ci\u00fc grossu pe purt\u00e2 e estensci\u00f9n, u gh'\u00eaa ancua u cusc\u00ec d\u00ectu beu de l'\u00e8gua c\u00e2da (\"beu de l'\u00e4iva c\u00e4da\" in tuiran\u00ecn), ciam\u00e0u cusc\u00ec daa tenperat\u00fca de l'\u00e8gua de surgente ch'u l'atravers\u00e2va. Stu beu, ultre a purt\u00e2 l'\u00e8gua pe l'irigasi\u00f9n, u l'asiun\u00e2va anche i gunbi du Pierluigi e de Bresci\u00e0n. Da chi u ne aliment\u00e2va in \u00e2tru, ch'u cur\u00ecva l\u00fcngu l'atuale pruvinci\u00e2le pe-u Burghettu (ciam\u00e0u \"beu du Cian du Beve\u00e4iva\", in tuiran\u00ecn), inte ina canaletta a l'internu da mi\u00e2gia che a resse, arivandu fina a l'altessa de l'atuale reunda pe-u svinculu de l'autustradda, pe cunsundise aa f\u00ecn intu Varatella.\nComunicasi\u00f9i.\nAntigamente inta p\u00e2rte bassa du cursu du Varatella u nu ghe n'\u00e8 m\u00e2i st\u00e8tu de punti, cu-u diffisile atraversamentu du turente ch'u l'avegn\u00ecva sulu in di guadi a l'internu du s\u00f2 lettu. Pe cuntru u vix\u00ecn Ri\u00e0n Casasse, in s'ou cunf\u00ecn cun L\u00f6a, u l'\u00e8 da lungu tenpu dut\u00e0u de propi atraversamenti, cumme testimuni\u00e0u dau cusc\u00ec d\u00ectu \"Puntassu\". Quest'opera, che a risale ai tenpi di rum\u00e2ni, \u00e0ua a l'\u00e8 in p\u00e2rte inter\u00e2 ma ancua visibile in sa r\u00ecva sinistra du ri\u00e0n, che intu frattenpu, u l'\u00e0 mudific\u00e0u u s\u00f2 cursu.\nA situasi\u00f9n a l'\u00e8 invece diferente intu toccu du Varatella ci\u00fc versu munte dunde, grasie aa ci\u00fc poca larghessa du turente, i sun st\u00e8ti custru\u00eci vari punti sa in tenpi storici. Tra sti l\u00ec, a strut\u00fca ci\u00fc notevole a l'\u00e8 seg\u00fcamente quella du cusc\u00ec d\u00ectu punte \"de Giaire\" (sai\u00e8 a d\u00ec de gi\u00e8re, in tuiran\u00ecn), ch'u l'\u00e0 tr\u00e8 arch\u00e8 a t\u00fcttu sestu e ch'u l'\u00e8 st\u00e8tu custru\u00ecu intu XIII seculu. Tra i punti dut\u00e8 de in sertu pr\u00eaxu architetonicu i se regurda ancua quellu, senpre a Tui\u00e0n, lungu a v\u00eagia stradda ch'a purta aa Certussa, vix\u00ecn au vegiu mu\u00ecn cumun\u00e2le du beu \"de l'\u00e4iva c\u00e4da\". Stu punte, daa strut\u00fca a due arch\u00e8, u l'\u00e8 cunusci\u00fcu, d\u00e2ta a s\u00f2 pusisi\u00f9n, cumme u punte \"du murin\". Pocu doppu a confluensa tra u Ri\u00e0n de C\u00e2rpe e u Ri\u00e0n da Valle, in teritoriu carporu, u se tr\u00f6va p\u00f6 u cusc\u00ec punte du Sergente, in sa v\u00eagia stradda che a culeg\u00e2va l'ecs cum\u00fcn cu-a riv\u00eaa, inest\u00e2 pocu ci\u00fc in bassu de l'ant\u00ecga Via da Valle. Lungu a stessa via, ci\u00fc a m\u00e2, se tr\u00f6va ancua di punti pic\u00ecn ch'i l'\u00eaa au servisiu de ant\u00ecghe fabriche in lucalit\u00e8 Martinettu, cumme quellu da cart\u00eaa e quellu du fer\u00e2.\nIn tenpi ci\u00fc muderni sun st\u00e8ti realiz\u00e8, ci\u00fc o menu inte l'urdine, u viadottu da feruv\u00eca Z\u00eana-Vintimiggia, inaugur\u00e2 intu 1872, quellu de l'Aurelia e quellu da pruvinci\u00e2le pe Buis\u00e0n, che a l'inisiu a l'\u00eaa in senplice sent\u00e9. Opera ingegneristica nutevuliscima pe-a z\u00f6na intr\u00eaga a l'\u00e8 p\u00f6 st\u00e8ta a custrusi\u00f9n, tra u 1913 e u 1926, de l'\u00e2tu Punte Maineru in lucalit\u00e8 S\u00e2tu du L\u00fc, realis\u00e0u inte l'ocax\u00f9n da custrusi\u00f9n da stradda Tui\u00e0n-C\u00e2rpe (l'avert\u00fca du toccu C\u00e2rpe-Barden\u00eai a l'\u00e8 infatti ci\u00fc muderna). A ogni moddu, stu viadottu u nu presenta ci\u00fc a s\u00f2 strut\u00fca urigin\u00e2le, esendu st\u00e8tu custru\u00ecu pe due otte intu doppugu\u00e8ra: doppu \u00ease st\u00e8tu demul\u00ecu dai partig\u00e8 intu 1944, a sucesiva ricustrusi\u00f9n a s'\u00e8 rivel\u00e2 prublematica, rendendu neces\u00e2iu in n\u00f6vu rifacimentu de l'opera. Realiz\u00e8 in tenpi ci\u00fc recenti i sun p\u00f6 u punte du lungum\u00e2, quellu de Via Leonardo da Vinci, u Viadottu Varatella de l'Autustradda Z\u00eana-Vintimiggia e quellu du suttustante svinculu."}
{"id": "30181", "revid": "12052", "url": "https://lij.wikipedia.org/wiki?curid=30181", "title": "Varatella", "text": ""}
{"id": "30182", "revid": "12052", "url": "https://lij.wikipedia.org/wiki?curid=30182", "title": "Scciumaira Varatella", "text": ""}
{"id": "30184", "revid": "12552", "url": "https://lij.wikipedia.org/wiki?curid=30184", "title": "O \u00c7ej\u00e2", "text": ""}
{"id": "30185", "revid": "12052", "url": "https://lij.wikipedia.org/wiki?curid=30185", "title": "Gunbu", "text": ""}
{"id": "30186", "revid": "12052", "url": "https://lij.wikipedia.org/wiki?curid=30186", "title": "Comunit\u00e6 Valen\u00e7i\u00e0nn-a", "text": ""}
{"id": "30187", "revid": "12052", "url": "https://lij.wikipedia.org/wiki?curid=30187", "title": "Comunitat Valenciana", "text": ""}
{"id": "30188", "revid": "12052", "url": "https://lij.wikipedia.org/wiki?curid=30188", "title": "Pa\u00eds Valenci\u00e0", "text": ""}
{"id": "30191", "revid": "12052", "url": "https://lij.wikipedia.org/wiki?curid=30191", "title": "Leua", "text": ""}
{"id": "30193", "revid": "12052", "url": "https://lij.wikipedia.org/wiki?curid=30193", "title": "Ogn\u00e9", "text": "Ogn\u00e9 (in itali\u00e0n: \"Agneto\") l'\u00e9 'na frasi\u00f3n id Carega ch'a gh'\u00f2 12 abitanti. A s' tr\u00f6va inte l'\u00d2ta Val Burb\u00e0ia a 761m d'altit\u00fcdine, int'ei cum\u00fcne 'd Carega. L'\u00e8 'n pa\u00ecze 'd lingua e tradi\u00e7i\u00f3n-i l\u00ecguri inta Prov\u00e9incia 'd Lisandria."}
{"id": "30195", "revid": "12052", "url": "https://lij.wikipedia.org/wiki?curid=30195", "title": "Munest\u00e9", "text": "Ei Munest\u00e9 (in itali\u00e0n: \"Molo Borbera\") l'\u00e9 'na frasi\u00f3n dei cum\u00fcne 'd Buigh\u00e8tu inta Val Burb\u00e0ia. U gh'\u00f2 'na pupulasi\u00f3n id 130 abitanti.\nP\u00f3sti d'interesse.\nA-i Munest\u00e9 u gh'\u00e9 'na g\u00eaza e 'na ture ch'i f\u00e0iva p\u00f2rte d'in cunplessu mun\u00e0sticu du s\u00e9culu XIII. A ture l'\u00e9 l'\u00fcnica p\u00f2rte d'in cast\u00e9 ch'a l'\u00e9 rest\u00f2 in p\u00e9. "}
